<?xml version="1.0" encoding="utf-8"?>
<search>
  <entry>
    <title>宁乡双观黄氏族谱中的《遗文》</title>
    <url>/posts/d2a15eb0.html</url>
    <content><![CDATA[<p>谱所注重，乃在先人懿行、文艺，其末耳。然历年既久，若非纪载之详，咨询先世陈迹，不徒对蔓草荒烟，而慨文献之无徵哉？<span id="more"></span></p>
<p>吾黄占籍沩阳，世传诗礼，固非无文采也。今考七世以上，遗制罕存，以初无谱牒，文遂散佚之故。至八世，乃有建祠之小引、训家之鸿篇。九世以下，则著述多散见于旧谱矣。</p>
<p>除传赞仍附系录外，兹录碑记数篇，合近时宗族中有关祠产与风化之作，编置世典，以资后人之考证焉。</p>
<br>

<p><strong><center>议建始祖祠于茅家山小引</center></strong></p>
<center>清康熙三十五年（1696）</center>

<p>寝庙致咏于毛诗，固见水源之勿失；祀典注诠夫戴礼，尤知木本之当尊。矧子姓繁多，既已绵绵瓜瓞；忍先灵妥侑，仍然落落匏悬？无论春露秋霜，徒切凄怆而莫达；即当献羔祭韭，空遗俎豆以何陈？虽昔建桐冈，庙貌有嵯峨之望；岂发祥宁邑，烝尝无轮奂之瞻？</p>
<p>先大人肯堂夙愿，恨兵燹而未能；余小子继志维殷，敢拮据以从事？爰卜灵区，近当先垅，相冈峦之体势，作左右之都宫。第孤掌虽鸣，用集宗英蒇事；祈众擎易举，爰疏短引呈情。伏冀共念渊源，同勷祖庙。或鸠工，或庀材，四室之工成百堵；或捐金，或输役，双观之禋祀千秋。</p>
<p>行见婚姻冠笄，螽斯之雁序于于；伏腊岁时，昭穆之瞻依切切。先祠永镇，迥殊王燕推迁；奕叶其昌，大异谢墩易艾。敢告同人，受兹景福。</p>
<p align="right">八派孙光壁、光珍谨启。</p>

<br>

<p><strong><center>新修祠堂碑记</center></strong></p>
<center>九世黄日烶</center>

<p>今上御极之壬辰年秋月，双观黄氏乃有成祠。维余小子，仰承先志，商诸同族之贤，草创略就，蠲吉升主，以荐肃雍。将事既献既歆，族众咸曰：“列祖之未祠祀，于今几百年矣。幸且成构，永言孝思，其勒石以记。”余小子执笔焉，曰：礼，大夫三庙，士两庙，庶人祭于寝，云有制也。然余闻世祠与家乘相表里，凡士大夫得祭四室。四室者，高、曾、祖、祢之位，故其法尤不可不徵诸典。</p>
<p>惟昔先君子尝语烶曰：“吾族迁自元鉴，其远祖固已祠于桐冈，且在为坛为墠之列。若双观建祠，当以元祖居中龛为不祧主，龛后为夹室，以藏祧主。左右设两龛，以分昭穆，而各横其中为上下两层，以仿南昭、北昭、南穆、北穆之制。如左上为北昭，高主列之；右上为北穆，曾主列之；左下为南昭，祖主列之；右下为南穆，祢主列之。所谓昭与昭齿，穆与穆齿，即四室也。若新昭入，则登其主于南昭，而以其南昭之祖升于北昭，其北昭高祖则祧而藏于夹室。穆亦如之。所谓昭从昭祧，穆从穆祧，服尽则迁，不易议也。若夫祭，预定各支小宗递董其事。当春秋之吉，致斋先一日，率子弟并出群祧主于中龛下，荐牲沐浴，宿于祠。昧爽更衣，择习礼而为弟者司行三献，饮福受胙。既毕，燕于寝，仍奉群祧主于夹室，各致敬而退。其朔旦之祀于家者，不在此例。要皆如事生，而后即安。噫！吾老矣，祠、乘两事，汝其勉之。”</p>
<p>今烶赖诸父昆弟之助，输奂一新。他日家谱寿梓，更必鼓舞而共成之。仁孝之思，永矢弗谖，其皆有先君子之遗意也夫！敬系以铭，铭曰：凤锵锵，吉水之冈；麟趾趾，灵峰之里。石上芝荣几百年，栋梁桢干肃观瞻。春秋霜露申明禋，小子作颂愧如椽。</p>
<p align="right">时康熙五十一年（1712）孟秋月。</p>

<br>

<p><strong><center>乾隆四年（1739）重建祠堂碑记</center></strong></p>
<center>九世黄日烶</center>

<p>族之有祠也，建之必得其地，任之必得其人。得其地与人矣，则又视乎其才与力，有以始之于一时，而传之于后日。至于踵事有增，特因而重之之事耳。</p>
<p>茅家山者，自元鉴祖籍宁以来，而二派太常祖遂卜葬于斯。历数百余年，曾无他族逼处。余尝登茅家山，南望谢英里，北顾道林，西瞻秀士乡，东眺麟峰、龙桥，靳江以往数十里之间，安其居，乐其业，我黄氏子姓居其大半焉。先考知其可以聚族于斯也，于康熙丙子（1696）岁，遂建祠于其下。岁时孝享，无不可以届期而至。当此之时，盖亦极经营之才力矣。</p>
<p>然犹虑历年久远，生齿浩繁，倘或垣墉仍其朴陋，规模依然狭小，又非所以增俎豆之辉，而序合族之次。于是易篑之日，出金三百五十两，附兄介谿，为他年增修之举。呜呼！先考敦本笃伦、敬先收族之意，烶等何能一日忘之？</p>
<p>越今乾隆丁巳（1737），伯兄介谿司铎永顺，烶承兄命，肩修祠之任。敢谓继起有功哉？窃念我有室庐，先考之遗址也，我知而增大之；我有田畴，先考之遗产也，我知而增置之。祠宇者，祖先之所凭依，粢盛之所丰备，其为田庐不既多乎？于是纠合族众，鸠工庀材，而族中伯叔兄弟咸鼓舞以助其不及。越己未告成。</p>
<p>是秋蠲吉升神位，以鉴岁事。趋跄瞻拜之下，入其户，轩然而高朗；行其庭，窔然而深邃。族众咸归功于烶，烶曰：“是祖先之灵也，先考之教也。烶仗祖先之灵，承先考之教，而赖诸父昆弟之助也，烶何力之有焉？”惟是先考已成之规模，有基勿坏，俾后之视今，亦尤视昔也云尔。</p>
<br>

<p><strong><center>迁建禄家祠堂碑记</center></strong></p>
<center>九世黄日赞</center>

<p>凡事之开于前而继于后者，何恃乎？恃乎人力焉耳。原吾族祠宇之所以建与所以迁，迁而复建者，而有以知之矣。自其建于茅家山也，有族兄介谿承父志以举其议，炎叔承兄命以肩其任，其事见于修祠记者盖详。当斯时也，庙貌一新，祀事具举。观者既羡其规模之善，而尤服其心力之殚也。呜呼，盛矣！</p>
<p>厥后，族兄既没十余年，祠亦倾圮。乾隆己丑（1769）岁，族侄羲上倡议迁建禄家塘一派祖墓山下。鸠工庀材，相度经营，朝夕躬自督率。公费不敷，复捐金二百。越明年而落厥成。世常谓：“莫为之前，虽美弗彰；莫为之后，虽盛弗传。”若吾羲上与介谿、炎叔，何弗彰弗传耶？惜予少不更事，不知当时介谿、炎叔鸠工若何，庀材若何，经营督率又若何。及观吾羲上斯举，则当时之羡而服之者，大率类此，而捐金之与否，固无论已。</p>
<p>抑予有感焉：物之废兴成毁，不可得而知也。昔者茅家山，祖灵之所凭依，子孙之所瞻拜，方是时，岂复知有禄家塘耶？废兴成毁，相寻于无已，则异日之禄家塘，安知不如昔日之茅家山？所赖继起而守厥成者，岂浅鲜哉？后之人诚能如羲上此举，则斯祠之建，行见有兴而无废，有成而无毁矣。然则予之为是记也，岂徒以高羲上之谊？亦以见凡事之垂于久远者，莫不恃乎人力之修举也。而况如此祠欤？而岂独如此祠欤？乾隆三十五年（1770）岁次庚寅孟冬月上浣之吉。</p>
<br>

<p><strong><center>迁建禄家祠堂碑记</center></strong></p>
<center>十世黄境</center>

<p>吾族旧祠，昉自伯祖仲玉剪榛披奥于茅家山下，时康熙三十五年（1696）也。山之土白而脆，春雨圮，则祠基适当其冲。故伯祖濒含，又以床头金嘱冢嗣介谿，为重修费。於呼！祖灵所栖，惟坚而久，久而常安，则子孙之心亦安。此伯祖之志，后人所当踵而成之者也。</p>
<p>嗣介谿伯官永顺学博，炎叔伯承父兄之志，以肩其任，自乾隆二年（1737）至四年（1739）告成。成之岁，族中咸助赀捐谷，相与供祭祀，计长久。乃岁数更而山足下陷，栋宇将颓，虽堵护多方，亦旋修旋溃。合族屡议卜迁，未决。</p>
<p>岁己丑（1769），境与族众商曰：“祠，根本地也。今不择址，是祖雨立而我辈休居，且尽弃前人之功也。禄家塘林壑秀映，地势亢爽，且一派祖阡陇在焉，盍移于其下？”佥曰善。是秋即委任于境。境年老矣，虽筋力衰而不惜为祖先用。而族中叔侄兄弟亦咸起而助之。徵工僦功，指画规抚，凡斋祭之堂、瞻拜之亭、休宿之室，下及庖湢偏隅，俱各以序，与旧祠大同而小异。越一岁落成。庚寅（1770）秋，奉神位入祠，俯仰如在，少长翕然。夫乃叹前此屡修屡废，而卒观成于此地者，固以族众之心协于一，抑冥冥之有以默启其衷也。</p>
<p>是举也，计所费不赀。除旧祠盖瓦级砖、杗桷板槛暨祭田租息动用外，境为补其不足。庙成，合族又输镪若干，墁其壁、泽其柱、润色其欂栌，素加以绚。规模甫就，而列膠庠、举乡荐、通仕籍者接踵辈出，嘻异矣！</p>
<p>境于是蹶然兴曰：“人本乎祖，本立则枝叶自茂，理固然，无足异也。冀自今以往，出者有为，不负所学；处者有守，日求厥志。则鸡豚糗醑，虽未逮先人之存，倘能以禄养荣祀事，则祖灵默慰于无穷，而斯祠有厚幸，即伯祖仲玉之志为不泯也。”故援其始末，并绘于谱，以志不忘。</p>
<p align="right">时乾隆三十七年（1772）孟秋月穀旦。</p>

<br>

<p><strong><center>绍衣堂记</center></strong></p>
<center>十世黄境</center>

<p>余别墅三，此宅其一也。宅之右，翠篠娟娟；宅之前，芙蕖映绿。虽不敢与辋川相埒，窃谓较平泉之十里园亭过之。盖惟德为可久矣。</p>
<p>余维曾王父承析先人旧宅，原在五世祖墓之下，后徙青山，后又还居旧宅下岸大塘之右。康熙乙卯、丁巳等年，公与大父、伯祖父相继捐宾，叔祖父年尚幼，而先大人与堂伯父甫数龄。时值逆藩扰乱，全赖曾王母撑搘。外应征徭，内抚两孀媳及诸幼稚，而克成叔祖父之名。既皆大定，三房各析所有。曾王母存膳田二百亩，独契龟居此二十余年。涂蔇勤垣，一如公旧；而凡轻赀尚义，一体公志以行之。</p>
<p>呜呼！迄今凡数传矣。顾兹田园葱郁，犹穆然先绪之长存者，非遗德曷恃？余因只遹数语，额此堂曰“绍衣”，愿世世子孙继续服行，庶不失传家之本云耳。是为记。</p>
<br>

<p><strong><center>书继美奚斯楄后</center></strong></p>
<center>十世黄境</center>

<p>滨江里许，山蓊葺，水纡折。錞、钜两男，于兹对厥宇焉。而钜男新居，实因先世旧。余维曾王父，厥有幹，有年于兹土矣。公以轻赀好义，溉乡里至深。其细行不录，即于收族、笃亲、完姻、还产诸大德，亦不可殚述。</p>
<p>邑黉宫圮，众绅倡修，公捐重金，躬自课程经营，蒇事。时权明府嘉之，特赠“继美奚斯”之额，以表其门，即此旧宅也。公由祖居再卜宅至此，迈年复返故庐。公谢世，曾王母即以此宅授先大人。百余年来，额为蠹朽矣。</p>
<p>噫嘻！斯传斯爱，杯棬且不忍忘，矧遗德之存乎？余惧世远而先迹渐湮也，因重立更新，并弁数言，以志不朽。</p>
<br>

<p><strong><center>募建道林节义祠启</center></strong></p>
<center>十三世黄懋寅</center>

<p>明季，邑侯邱公，讳存忠，云南举人，治宁多善政。崇祯癸未（1643）九月初旬，献贼执刘巡按，由湘潭龙舍桥至邑之道林市，扎营宗师庙。邱公身率士卒，乘贼甫来，直薄贼营，与贼战，胜。后贼众蜂集，势不敌，被贼擒至道林市。胁降不屈，骂贼尤厉，贼遂醢之。从死者一百三十六人。</p>
<p>维时，贼欲尽屠宁邑。草泽间有义民，感邱公之德，悯邱公之忠，倡率乡人杀贼，谋夺刘公，事无成，亦被执。而贼惧草泽间有相继而起者，不敢安营，于是杀刘巡按及协服不从之义民，遂拔营西去。宁邑获生者众，孰非邱公之忠爱所留哉！</p>
<p>以上事见《湘潭志》、《宁乡志》及陶密庵《云目山房稿》、姜亦青《随意草》。刘公祠在邑之西门外松竹庵，陶密庵题“松竹庵”三字匾，后改为嵩祝庵，骸骨改归江南。</p>
<p>刘公系江南武进县人，其尸在宗师庙，有了缘僧瘗之。后刘公子蕃来宁寻尸，询了缘，得其首，改葬松竹庵。公子在松竹庵六年，后又改归江南。</p>
<p>邱公祠在邑之北门外，今改在北门半边街。而身在道林，惨遭醢戮。邱公无子，又无尸可葬，此邱公所以有祠无墓也。赵申乔为蔡周<sub>（蔡道宪、周二南）</sub>两忠祠祭田碑记，以邱公配祀。其忠魂犹应恋恋兹土也。</p>
<p>咸丰壬子（1852），禀前宪齐，欲建招魂祠于道林市，蒙批淮，据禀甚属义举，着即捐建。而一介寒儒，支持无力，所赖里中同志诸君子，首事劝捐，解囊相助，谅无吝者。</p>
<p align="right">咸丰乙卯（1855）三月三日，黄懋寅启。</p>

<br>

<p><strong><center>重修元福桥记</center></strong></p>
<center>十三世黄懋寅</center>

<p>距龙口桥里许，有桥焉，名元福。创建不知何年，而重修则乾隆四十六年（1781）辛丑岁也。维时里党饶裕，合志捐赀，与龙口桥及小石桥三桥并举，焕然一新。其碑刊竖龙口桥侧，捐赀族姓，炳炳烺烺。</p>
<p>今历七十余年矣。各族姓之幸存兹土，无失先畴者，什仅二三。而元福桥䃗岸倾圮，岌岌乎势将中断。沧桑迁徙，陵谷变移，览斯桥者，能无喟然？爰倡厥议，与众首士共起而图之。</p>
<p>桥成，遂以其余赀补修龙口桥，并建焚字塔，泐石以垂不朽。其碑仍竖龙口桥侧，承旧志也。</p>
<p align="right">里人黄懋寅撰。</p>

<br>

<p><strong><center>金刚经序</center></strong></p>
<center>十三世黄懋諴，亦名沛翘</center>

<p>凡佛经皆不宜注，《金刚经》尤至精至微之蕴，胡易言注？然世不皆上上根人，语言文字之粗尚茫然莫辨，遑语其精焉者耶。注之不容已也，为初发心示方便也。</p>
<p>沛翘当舞象之明年，拟构一宅，门联不就，凝思入神，得“性觉妙明，本觉明妙”八言，字大如车轮，金光荧荧然。醒而异之，莫得其解，然亦若以不解为解者，久而亦遂忘之矣。</p>
<p>蜀都城西北隅文殊禅院者，古刹也。岁甲申夏，因访胜偶登其藏经楼，获睹《金刚》六译本，复检《华严》《楞严》诸经。归，公余展诵，于《楞严》中见前两语。梦耶？真耶？今耶？昔耶？盖相距三十有一年矣。</p>
<p>吾闻任圣有言曰：“天之生斯民也，使先知觉后知，使先觉觉后觉。”我佛觉者也，“妙明明妙”，自觉之本原，而觉人之功用也。沛翘虽不敢自命为觉，讵不欲人之共觉也耶？</p>
<p>溯稽后秦译本《金刚经》，吾儒注疏自晋谢灵运及国朝诸老，不下数百家，沛翘所见仅十之三四耳。兹裒辑而折衷之，字取其简，理期其明，曰《汇义》，不敢掠美也。经文正书，注旁附，界分列于上，免割裂也。前后载偈讚，便沙门诵也。遵藏经而少一“不”字，六祖本如是也。</p>
<p>有志之士，诚能因注以契经，即经以悟道，将正觉圆明，超神入妙，所谓“渡河须用筏，到岸不须船”者。匪特是注为蹏筌，即是经亦绪余也已。手民告工竣，缀数语以志其缘起如此。</p>
<br>

<p><strong><center>黄射箭岭记</center></strong></p>
<center>十五世黄培英</center>

<p>吾黄龙桥老屋，故皮氏南村堂北山北半，土人至今沿呼“黄射箭岭”，是为皮村南东山。皮村，吾双观四世石湖府君因皮指挥故虚也。府君墓其南高冈，墓右，形家所谓蝉翼虾须，向西抱墓而下，凹为田，北行而东微凸，为射箭岭焉。田，形家言“过峡”，土人沿名曰“学堂丘”。</p>
<p>相传吾黄庐墓斯丘，遂因为学堂，研文史而习武备，讲究骑射，“黄射箭岭”之目，斯由来欤？府君三传，遂能团乡兵，捍流寇，夺巡按，谋虽败，节谊赫存人心。几希自斯堂讲学始。后世若不惰，皮村虽售它姓，升斯丘，思迪前光，海氛正恶，文嬉自适，能无惧乎？</p>
<p>考昔售皮村者，购葛村煤地，子姓泯焉。今葛村为吾得，开办公利，惨罹无妄之灾。天牖其衷，先灵或佑启，转败为成。于是焉嗣感而记，谂来者。</p>
<p align="right">光绪二十六年（1900）嘉平月立春后三日乙卯。</p>
<p align="right">本文摘自民国《宁乡双观黄氏五修族谱》，结合豆包、元宝、文心、千问断句。</p>]]></content>
      <categories>
        <category>族谱摘录</category>
      </categories>
      <tags>
        <tag>地方族谱</tag>
        <tag>家族历史</tag>
        <tag>传承记录</tag>
      </tags>
  </entry>
</search>
