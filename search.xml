<?xml version="1.0" encoding="utf-8"?>
<search>
  <entry>
    <title>报恩寺记</title>
    <url>/posts/98e9a80a.html</url>
    <content><![CDATA[<p>余尝僻好游览，素闻西宁山水之胜，遂携友以往。观之玩之，无一日不游玩乎胜迹名山、琳宫梵宇，莫不登临游之。<span id="more"></span>一日，偶过枫林，将之乌石，见夫崇山峻岭，佳木繁阴。步入深林，进不知止。顷间，夕阳归岭，飞鸟争巢，天色将晡，退不及还。正踌躇间，忽然丛林之内，灯烛荧煌，漏光盈户。乃随其光疾趋投宿。至彼，则见门户巍峨，额上大书“报恩禅寺”，苍松翠竹，左右交罗，傍立高大碑矶。趋近以观，乃一古刹禅林也。</p>
<p>俄有一寺僧而出，余近前而揖曰：“失路至此，欲假一宿。”僧曰：“先生游玩至此既晚，何妨草榻，请进。”礼毕而坐，沙弥遂捧茶至。余动问其寺僧曰：“天下之名山固多，西宁之胜景不一，若香山、狮顾及龙凤、麒麟，悉往观而得其义。胡然此寺也独‘报恩’名焉？且为谁之香火，建自何人？”僧曰：“厥寺之建，由来远矣。当先朝时，有本寺山主王公，讳彦聪者，游宦制事归，素具孝行，奉两亲有古仁人君子风。痛罔极之恩，思劬劳之报，持斋戒礼血盆。及至失怙恃，哀痛之不已，从此厌薄世味，流连山水，爰建茅庵于此而居之。经数载，厥后有僧尘空者来求宅于此。翁曰：‘此山周围十余里，俱吾先代贻留，更不必问诸他族也。’遂许之。因伐其地高密之木，大构其堂宇，捐田十五亩、塘数区，尽周围之佳园而予之，以为久远之计，遂名其寺曰‘报恩’焉。王公亦于此以终其身。迨清初，有大沩长老上大下懒和尚至此，开堂说戒，百众过堂，传留方丈接代至今，致田塘山地，故相传于不朽。”</p>
<p>如是语毕，就寝。次日黎明，食后与僧同履山巅，极目遥观，果见是山奔腾蟠曲，势若衡山；绣错绮绾，景同嵩岳。睹松涛之发籁，览枧水之流泉。予曰：“趋矣！”僧亦适然，更不觉心醉神驰，能不为王公之赞叹其万一哉？</p>
<p>噫！以怨慕之思，激而为盘桓之乐；以数橼之居，渐以开堂殿之巍。至今钟鼓悠然，寺僧络绎。今人称为“报恩”者，孰非翁报恩之孝思所始哉？然则公虽已往，而报恩之名自不朽矣；报恩之名不朽，则公之名当亦与报恩而共传不朽矣。</p>
<p>余因为记之。</p>
<p align="right">发弟李蓬澡（曲江浴仙氏）拜首谨识。</p>
<p align="right">本文摘自《宁乡乌石王氏五修支谱》</p>]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>经野公传</title>
    <url>/posts/334184d1.html</url>
    <content><![CDATA[<p>公讳裕国，字经野，号牧海，又号退嵓，邑增生，为襄之太高祖。襄生隔太高祖已百有余年矣，何从知其有懿行美德，足为立传以昭不朽也哉？<span id="more"></span></p>
<p>岁壬辰春，检点书厨，忽得太高祖弥留之际手著遗训十则。取而读之，言近而指远，词约而义该。欲子孙之不为阿谀以盗名也，则曰“坚辞祭文”；欲子孙之不为停棺以累亲也，则曰“莫惑风水”；欲子孙之不信空门以摭实也，则曰“禁用佛事”；“聪明非博涉不能开”，则曰“谨收书史”；“笔墨虽至亲不敢假”，则曰“珍藏字迹”。至于敦睦族邻，可以想见其居家居乡之谨厚焉；宽抚佃仆，可以想见其用人待人之和平焉。其不滋乡愚之赔累也，告后人以少置庄田；其不受胥役之追呼也，戒后人以早完国课。他如“读书守义，何等快乐”，“对酒吟诗，何等清高”，至理名言，无在不堪为子孙法。</p>
<p>襄由是思，人生天地间，上之非立德不敢传，次之非立功不敢传，又次之非立言则愈不敢传。今我太高祖谢世既久，襄虽未闻称其德者若何，颂其功者若何，然犹能使六七派后之子若孙宝兹遗训，可不谓其言立乎？不即可藉以见太高祖之德与功乎？因敬为之传云。</p>
<p align="right">嗣孙敬襄传。</p>
<p align="right">本文摘自《宁邑许氏支谱》</p>]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>襄伯公传</title>
    <url>/posts/59795ce.html</url>
    <content><![CDATA[<p>高祖襄伯公，原讳定国，后易馗国，卒在邃前六十余年。其嘉言懿行，何由一一传其实哉？幸阅墨谱旧序，而得其大略矣。<span id="more"></span></p>
<p>公自幼沉静，好习诗书。更兼三星公延师课读，倍极尊隆。卒成名士。惜生逢兵燹，不欲赴试，惟抱膝长吟，留心士类。每遇乡党俊秀，必捐赀以为造就。如同里欧阳临潢，幼从公游，颇聪颖。遂殷勤乐育，极力栽培。后官零陵教谕。公亦未尝以为己德。其轻财重士，大率如此。</p>
<p>特无如赋役纷繁，竭忱奉上，卒至田园废尽，无由为谈仁义之资耳。然公夙持雅操，穷且益坚。临终语家人曰：“但冀汝辈不坠吾家风，他无所愿也。”公之生平若是，乌可弗知弗传？等于不明不仁。兹特因旧序而更新之，以示后嗣云。</p>
<p align="right">嗣孙顺邃，命男敬赓撰。</p>
<p align="right">本文摘自《宁邑许氏支谱》</p>]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>康惠公传</title>
    <url>/posts/a1a184a8.html</url>
    <content><![CDATA[<p>公讳明瑞，字元章，号康惠，庄高祖也。生平实行陶公之典，所撰墓志铭详之。兹有不能不为公传者。<span id="more"></span></p>
<p>本邑城隍庙，明末倾圮。康熙壬子（1672），邑侯权持世主修，公董修。经画区处，匠心独运，载府志。</p>
<p>金华山、石潭庵，名山也，则捐赀制产；泉口桥、栗湾硚，通津也，则捐金独修。田四千计，分给四房，外自存六十八亩。生供膳，死供祭。</p>
<p>我等后嗣蓄租，为公建祠，与墓相依。费八百余金，皆公所自遗也。即今纂辑家乘，不劝捐，不派丁，亦公余惠。因谨述之，以志思慕云。</p>
<p align="right">元孙心庄敬撰。</p>
<p align="right">本文摘自《宁邑许氏支谱》</p>]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>僧素明及左文杰领垦田银费字据</title>
    <url>/posts/ce738791.html</url>
    <content><![CDATA[<p>立领垦田银人左文杰，情于僧素明同徒梵音，所领崔云岫祠佛像一堂，入于会缘寺供奉。崔祠又外捐银十六两，以作垦田工食。<span id="more"></span>僧给左领垦田四丘，共两亩，永为寺内香油灯之费。僧人无得觊觎。抑或左人退耕，僧人另佃，永不得向崔祠所垦田内加取佃规外收租谷。庶崔祖德悠久，佛像光昌，永垂不朽矣。今恐无凭，立此领银字，与僧师徒眼同，附崔云岫祠永远收执为据。</p>
<p>凭证：崔廷瑞、崔新命、吴勉斋、黄懋恭、许申命。嘉庆十八年（1813）十二月十五，央彭真显代笔。</p>
<p>立笔立领字人僧素明、徒梵音，今领到崔云岫祠所有佛像一堂，入于会缘寺供奉香火油灯。又给银十六两，僧领与左文杰开垦，永为会缘寺佛田。日后僧人不得外进佃规，加收租谷，永作守寺人香火油灯之费。即或左人退耕，另佃别人，永不得藉左人所垦，向此田内需索。今恐无凭，立此领字，附崔云岫祠收执为据。</p>
<p>凭正：崔廷瑞。嘉庆十八年（1813）十月初二日，僧素明立笔。</p>
<p align="right">本文摘自《宁乡崔氏云岫支谱》</p>]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>建藩公六秩寿序</title>
    <url>/posts/83a09c49.html</url>
    <content><![CDATA[<p>世惟勤俭足以兴家，忠厚足以引年。盖尝以之观人，而历验。彼夫劳心机巧，以取得富贵，奢靡佚纵，以求夸耀于一时者，吾见其形神俱瘁，有不克自全者矣。<span id="more"></span>吾族自宋代由江右迁宁，迄今历数十传。类以忠厚持躬，勤俭律后。虽无赫赫声名，而笃行之士，率能奉先人遗行，家声因以勿坠。今族兄建藩公，即其人也。</p>
<p>公少岁有大志，投笔从戎，转战湘、赣、闽、皖间，迭建殊勋。清授蓝翎五品衔，未足展其抱负。旋以世方无事，罢用兵，乃解甲归田，不复出。其生平忠厚笃实，淡泊自甘。而扶危济困，乐善不倦，尤喜排难解纷。里有争讼，得言辄解。今年届六十矣，而步履矫健，杖不扶鸠，谓非忠厚引年之效也欤？</p>
<p>其德配陶夫人，出同里望族，夙娴礼教，工针黹，治家勤俭，内助称贤。生丈夫子五：长子斌，忠厚有父风；次子元，精心算，曾操商业，复任职军佐；三子荣，业农；四子林，从军，任军官职；季子澄，少读书，精医理，历任陆军军医正、军需正、第四十军司令部秘书。一门兴盛，曾孙林立，老年人顾而乐之。</p>
<p>今年季春，为公夫妇双寿，里党稍觞介寿。予乔寓县垣，不获登堂祝嘏。其戚陶君楚桢，属予为序。予愧不文，不足为公寿。然窃慨乎今世之人心日以偷薄，而公夫妇独能以忠厚勤俭自持，其特立独行，足挽人心而励末俗。宜其家业兴盛而享大年也。因略述公夫妇生平节概，且推勤俭兴家、忠厚引年之旨，为公致善祷之谊，亦使世之君子闻而慕焉。</p>
<p align="right">湖南陆军第一师第四十四团上校团长、愚内侄陶楚桢敬祝，族弟荫良谨撰，男綷昌、纯昌、维昌、绶昌、缙昌等敬刊。</p>
<p align="right">本文摘自《宁乡崔氏云岫支谱》</p>]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>镜堂公寿序</title>
    <url>/posts/578cd1fb.html</url>
    <content><![CDATA[<p>我族远从江右来，宅沩宁。本以宦游，遂为土著。盖将千禩，已历五朝。椒衍既蕃，桑苞永固。虽无显宦，代有闻人。<span id="more"></span>孝友之风，互为矜式；诗书之泽，生即涵濡。灵贶自甄，华颠相望，而磻溪之岁月，潞国之春秋，为人事所难期。稽家乘而恒有，若仰重荫于乔木，发五叶之猗兰。身其康强，年逾耄耋，自昔曾经再见，至今以为美谈。燕翼贻谋，蝉联绳武，昌期应运，又何加焉？继世扬芬，抑有进者。</p>
<p>我镜堂公，家长存灵光于鲁国，媲夏黄于商山。得全全昌，在明明德。老而郤老，孙复生孙，有嗣二十又八，而初增经日三万六千，而未已。云气多寿，仁者乐山，脑海常盈，神峰独峻。健夸腰脚，古人须眉，史称高伯恭之聪强，马文渊之矍铄，彼虽齿已长矣，此则年尤过之。不徒吾宗稀有之英，实亦旷世难逢之彦。于今年十一月朔，为公百岁寿辰，当历元所从起，聚家壸而祝厘，礼也。</p>
<p>惟是天爵自贵，应以休徵。世德作求，荣于华衰。欲侑手㪺之爵，无烦毛举之词，何必讬阴德以掞张，藉钟灵而修襮乎？要知修道养寿，先举立身之规；守福无亏，当书垂裕之则。以斯为准，可得而言。</p>
<p>在昔道光中叶，六合清朗，九有雝熙，士食旧德之名氏，农服先畴之畎亩。生于其时，各得其所。公读书已明大义，资生未得小康。知稼穑之艰，虽艺黍稷而耘耔，烟蓑雨笠，手胼足胝。积日累劳，有赢无绌，故克复旧物，启辟新畲。迄今岁事既登，自食其报。伊尹之耕莘野，取予必严；渊明之隐柴桑，俯仰自得。此公创业之勤也。</p>
<p>夫泽沛崇朝，因云于泰岱；河润九里，发源于昆仑。公积厚流光，敬修在己，而继志述事，代不乏人。嗣子植三先生，齐莱子之耆年，得尹焞之善养。至于垂老，未尝远离，饮食所需，间有余，必曰有。起居之节，亲安后而即安，作则以身取法。接踵，惟长孙石泉夭折华年，致劳轸念，而次孙让泉重依爱日，足启欢悰。为农为商，曾元并起，或婚或嫁，姻媾相承。穉子牵衣，嫛婗入抱，赐甘旨焉，或燠休之。宣尼之所欲从心，令公之间安点颔，渠渠虽无夏屋，熙熙如登春台。此公人伦之盛也。</p>
<p>閒尝术推毕万，契论参同，谓窥晃朗之门，炼纁霞之质者，莫不粒芝精，糇丹石，蘜分古水，自成太极之泉；杏表遗荣，即是恒春之树。向天山而飞遯，资药物之余芬。及按实情，徒成幻景。是知火枣交梨，无非意造；善禾性米，元自心生。公则苗种福田，花开寿域。历不避百忌，身不谒三医，不谘服玉之方，不惑布金之福。晨夕惟循其素，名利久去于怀，闲邪存其诚，经正斯无慝。大舜百有十岁，周穆享国百年，恬澹无为之场，遵游自然之势，得天者厚，易地皆然。元气絪缊，精神坚固，何必偃仰诎信，若彭祖煦嘘呼吸，如乔松哉？此公颐养之适也。</p>
<p>况夫智珠记事，古镜照神。虽迹未出乎闾阎，而识早超乎流俗。前修亲炙，得失之故如林；后事堪师，成败之机若烛。头绪任其凌乱，耳目曾不回皇。成竹在胸，粲花生舌。清谈娓娓，若数家珍；法戒琅琅，如陈典宝。明道之一团和气，康节之几处行窝。书卷偶繙，能辨蝇头之字；邻家散步，懒扶鸠首之筇。白叟黄童，欢迎恐后；山肴野蔌，饮御何辞。率尔而歌，满座辄惊其雄壮；齤然而笑，开樽自赏其恬和。侯其祎而，古未有也。</p>
<p>于是一堂星聚，百室云瞻。以北斗指北陆之时，为南极当南陔之日。侄等亲承謦欬，敬效趋跄，称兕角之觥，序燕毛之齿，欢胪桑梓，诗咏台莱，共挹谦光，陪谨随乎杖履。流传佳话，采有待乎輶轩，阐潜德之幽光。员半千足当名世，辑隐居之轶事；李八百长在人间，是宜播以雅歌，传诸苗裔。爰再拜献颂曰：</p>
<p>有隐君子，起自祥农，被褐怀玉，孝友温恭，根心生色，有睟其容。风声所树，翔洽吾宗。（其一）</p>
<p>不言之教，以身率先，行无所事，乃得其天。游心物表，道就虚全，大朴不琢，惟以引年。（其二）</p>
<p>天与厥福，初逾百岁，履中蹈和，金温玉粹。寿考且宁，礼义明备，载缵先芬，永锡尔类。（其三）</p>
<p>其类维何？厘尔孙子，永世克孝，曾玄济美，纯嘏缉熙。黄发儿齿，报本礼隆，以介繁祉。（其四）</p>
<p align="right">侄荫焱谨撰，男荫庭敬刊。</p>
<p align="right">本文摘自《宁乡崔氏云岫支谱》</p>]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>诰封奉政大夫申甫公暨周宜人七秩双寿序</title>
    <url>/posts/49532e76.html</url>
    <content><![CDATA[<p>光绪辛巳（1881）秋，闰七月之望，崔司马介贞时客宁波提军幕。以发濬将观潮乎钱塘，乃具舟二，一置酒肴，一置箫管，偕其同事严大令英仲、刘大令皓秋，卜昼卜夜饯予于其城中，曰：“日湖，日湖者，盖贺丞鉴湖一曲，故在此也。”<span id="more"></span>炎威乍收，景色澄霁，于是饮酒乐甚。</p>
<p>介贞举觞曰：“美哉游乎！安得迎养吾亲，效吾家鼓吹导舆故事。今者子且行矣，吾亦将归。”发濬曰：“善哉！子诚深于游者也。吾思夫古圣贤之徒之游，断未有仅仅流连光景者。所以舞雩相从，游乐矣，而念崇德；卷阿梧桐，凤凰雝喈，游乐矣，而歌孝德。且鄙性素好闻人述世德者，乃谓介贞相交逾十载，未及一登堂为尊大夫太宜人寿。敢问两老大人之至行而奚若？”</p>
<p>介贞作而曰：“鼎荣父母初无奇特卓绝之行可为吾友告也。吾父性诚直，幼劬书，善属文，屡试不谐。弱冠后病目，弃去之，遂无所表见于世。鼎荣犹逮事大父母，惟见吾父先意承志。尝谓古人以养志为孝，吾辈口体且不能奉，何以为子？道光己酉（1849），大父以七十之年疾革，凡三越月，吾父昕夜未稍离侧。偶倦息辄惊号而起，既吁神乞以身代，大父旋愈。年至八十，迨大父母没，躬亲祭祀，必丰必洁，平日鲜新必荐而后食，上墓必步，扪葛循石，腰脚为惫，不少顾。大母原厝老屋后山，日必一至，至则席地喁喁私语，陈辞如欲禀命。其于吾季父，极友于之爱，丁繁析爨，惟以大致判作两分，琐屑凌杂，一置不问。他如济荒义社、育婴保甲各色目，必赞助而成之。吾母为本邑望族，出阁时外家中落，奁赀不备，吾母日用恒取给于十指。早岁迭遘拂逆，手制衣衾，三遭胠箧，辄瘁力弥补之，不一累吾父取诸市肆。女红自严课程，春棉夏枲，秋绣冬履，霜宵月夕，一灯荧然，纺声虫声相杂达旦。事大父母尽职，大母病，衣牏秽污，不假他手。大母尝曰：‘来生可凭吾为若妇。’其言绝痛。性极慈，闻人苦急，辄思设法以济，待家庭调停忍让，时或引咎，略不表襮，敬礼吾父备至，虽丝粟必承意而行，未尝有所专主。好观往籍，垂训子女，忻谈咽述，闻者感发。吾母之行无他奇可为吾友告也，所可告者若是而已矣。”</p>
<p>发濬肃然曰：“至哉行矣！自来功业文章不依中庸而出，不足以立。介贞非不知者，兹者毋乃过为两老大人谦乎？”介贞酌我仆，请纵言。“昔者当咸同之际，发捻各逆蹂躏几遍十八行省，势岌岌殆甚。乃自庙谟洞烛，将相用命，天下之珥笔何戈以从戎者，凡文弱殷富，至虽新昏，曾未自沮，争先恐后，为后世所未有。不二十年，中原肃清，声教讫于薄海而外。故何也？岂非由我朝本至德要道，以修己而治人，故列圣庙号皆谥以孝，皇后率冠以孝，其所注书垂谕旌表，无不以孝为先为重，薰蒸透彻，融液周遍，至于二百年之久，而人靡不懔然于尊卑之分，而油然自生其爱慕翼戴之忱而不能已也耶。尧舜之勋焜耀万世，而史臣必溯其亲睦，后儒必原其孝弟。但使人能亲亲长长，斯一家顺；人人能亲亲长长，斯国与天下治且平。道固有亘古不可得而移易者矣。”</p>
<p>予观夫湖之为壮，无岛岙之逋峭，无潮汐之汹涌，使人𭱊耳而嵬眼，而袤不及七里，广不及千弓，直平平者耳，乌足以极天下之大观而无憾？虽然，彼其洪流接汉，可广润也，而即可决防矣；骇浪乘风，可远及也，而即可倾舟矣。孰若兹一西一东，圆璧双丽，惊涛不起，净渌不涸，其静深有本固于是哉。今则泛舟其中，穿桥倚亭，当夫旭彩下睨，气凝金紫，楼台倒景，万象涵虚；及夫蟾光吐波，粼粼濯玉，四围灯火，闪烁上下。维时丝竹竞奏，洗琖更酌，荡摇容与于绿杨翠篠之间，追狂客之风流，叹唐皇之恩渥，心悠悠以远引，身飘飘而欲飞。计金鳌玉蝀，此可差拟焉，真光赫之观，雅集之一快也。独念此地昔为犬羊所窟，而予数人者，今得以俱怡耳目，又念今天下耕凿弦诵之已久，桴鼓不惊，各得其所者，不知凡几，孰纲维是，孰隆施是？此可不思其所由来而感激而奋兴也欤？</p>
<p>皓秋曰：“张子之言是也。今者俯仰天地，此乐何极，赖朝廷之奇功而致之，究赖其以庸行风天下而致之，根柢于庸，发荣则奇。”崔子慎毋以无奇特卓绝之行而歉然存乎见少矣。介贞乃再拜曰：“唯唯。乃者介贞奉家书，谓宜辞戎政，仍理旧业，而介贞亦以两老人今年偕登七秩，决计南返，卜期九月。惟是发濬斯时当在西湖，睹群山龙凤之飞舞，观临水殿阁之壮丽，缅维纯庙奉太后巡行南服，虞周孝治，先后同揆，海内向化，竞讲顺德，必将思夫介贞有父母在梁祓孟珮，精明强固，子姓姻娅绕膝称觥，春融一堂，福寿无量，则使我之遥集韶湖瑟岭间，其景仰而欣慕者宜何如也。”游竟抵署，将需笔作记，英仲曰：“懿乎祎！而为两老人祝遐龄焉，尚亦可哉。”诸君子闻之，遂谋制锦，知两老人谦德，必以小子之言而逊让未遑，抑又知其必不以斯言犹河汉而笑晋一觞者矣。</p>
<p align="right">太子少保、长江提督、世愚侄黄少春顿首拜祝，浙江候补知府、世愚侄张发濬顿首拜撰，男崔鼐荣等谨录敬刊。</p>
<p align="right">本文摘自《宁乡崔氏云岫支谱》</p>]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>貤封修职郎萼庭公八秩寿序</title>
    <url>/posts/486aa24c.html</url>
    <content><![CDATA[<p>岁丙戌，源奉简命，秉铎桂东。越岁丁亥，崔君屏山适来官西序，因与共晨夕，若平生欢。居久之，并得悉其尊人萼庭封翁寅伯大人素行耆德，私衷倾注，以不获一识韩荆州为恨。<span id="more"></span></p>
<p>今岁季冬十九日，为封翁八秩揽揆之辰，屏山请假祝，未得乞源一言，邮里为尊人寿。源不文，亦不敢辞也。谨拜手而言曰：十家纪传，博陵旧属华宗；五豆隆仪，耋寿特尊乡饮。图香山之九老，华表双归；会洛下之群英，元勋竞爽。德原攸好，代岂乏人。如我萼庭封翁寅伯大人，英年特达，是陆龙郇凤之姿；壮岁文章，实雕玉镂冰之选。碧梧帘卷，曾抒元亮之才；绿竹吟残，频下刘蕡之第。遂乃委心微醉，援例成均，馆筑逍遥，逸志付秋菘春韭；爻占肥遁，幽情应子鹤妻梅。肃十脡以延师，传一经而教子。课江泌屋头之月，听休文夜半之书。白屋惭余，抚凌云而自惜；青毡付汝，赋流水以何年。卒之，川不藏珠，石难韫玉。次君既采芹黉序，叔子旋折桂蟾宫。元方季方，秀启梧桐之第；大阮小阮，辉联花萼之楼。韦元成接踵明经，良有以也；刘长盛一门卒业，岂不懿哉？</p>
<p>至若心田恺悌，气宇恢宏，赠鲍叔之金，能知管仲；毁田文之劵，不假冯煖。让枣情殷，越畔之风久息；栽荆志切，假田之衅不闻。片言之折，而鼠无牙；举手之劳，而雁有齿。公诚长者，买丝争绣平原，吾何间然？没齿犹惭伯氏。是以庆缘善积，福与畴增。由杖国而杖朝，且仙姿而仙骨。精心耿耿，胡伯始练达如常；元气溶溶，柳公度步趋犹昔。红颜绿鬓，欢生满座之春；紫绶金章，肃拜五花之诰。</p>
<p>时维伏腊，序属季冬。柏翠凝霜，争献延龄之酒；梅红映雪，欣开益寿之花。源未遂凫趋，聊申兕祝。餐余苜蓿，愧无仙酳之供；节忆松筠，敬献华封之颂。六十载而成运会，犹是朱虚侯拔剑之年；八千岁以为春秋，再睹陈熙伯簪花之会。</p>
<p align="right">实授桂东县教谕、寅愚侄魏源顿首拜撰，孙崔家骐暨嗣孙等谨录敬刊。</p>
<p align="right">本文摘自《宁乡崔氏云岫支谱》</p>]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>萼庭公（一字奂东）暨萧孺人七秩双寿序</title>
    <url>/posts/c9ce35bd.html</url>
    <content><![CDATA[<p>崔卢并著，本从来阀阅之家；邠郾齐荣，实自古冠裳之族。望德星之里，有树皆珠；想钉座之珍，无人不玉。<span id="more"></span>如我同年崔君屏山之尊人，年伯萼庭太翁先生，闻之久矣。每醉心于清风朗月之中，往而观乎，恒拂意于窗冷氊寒之会。</p>
<p>既而丁卯秋捷，承藻幸列贤书，甲乙名联，屏山尤为伟器。王蓝田之举止缀处皆真，任育长之丰神顾影亦好。始知石又有石，益叹之复生之时。则曹邺同年并来日下，王恭老父亦入都中。每当展谒之余，大有推诚之契，接人以礼，真朋心而友心，送人以言，岂聋我而聩我？抗心希古，则垂缨戴纵之众莫与争能；去智离形，则知白守黑之中无非自得。固宜韩康姓字，名以隐而弥彰；亦且陆贽生平，医无方而不秘。</p>
<p>犹忆礼闱春战，诸公当射策之场，客馆晨寒，贱子遘采薪之疾。问手中之霹雳声在当头，索腹内之英华花生满眼。先生则特致缠绵，躬为诊视，缄封药裹，潜生国手之春；检点行箱，亲劝鄙人之驾，遂𨃞跚而竟入，亦瞑眩以旋瘳。紫陌春多，几铸六州之错；绿萝衣好，竟探上苑之花。每饮水而思源，辄临风而致颂。</p>
<p>今以稻花香满之候，正萧太孺人初度之辰，复以腊鼓声传之余，为太翁先生平头之会。郡中诸同年，邮书制序，传命关筵。改上巳之初三，展重阳于十九。老梅十月，并开五岭之春；绿醑千樽，合致双星之祝。藻虽不文，焉敢辞哉？</p>
<p>先生少即岐嶷，长而英特。奉高堂以甘旨，则戏彩非奇；协一实于埙篪，则联珠可咏。文章蚤岁是点睛破壁之才，学问中年本出手得骊之技。蜣螂百二十个，推亦何难；鲈鱼四十九枚，钓而可得。不图罗隐思折桂以何年，讵识高蟾望倚云而无术。遂乃耽情幽谷，援例成均，不事金籝，传一经以教子，时悬缝帐；肃十脡以延师，痛地下之长君，以西河而转作东门之达；抚堂前之令绪，以一椿而思成五柱之奇。</p>
<p>所虑獭酒熊盐，养之不以其道；亦且牛头马脯，求者或失其门。纵临水而羡鱼，终好竿而鼓瑟。而乃名嗤画饼，师必尊人，价长青萍，心尤置腹，公诚长者，佥曰贤哉。以故许慎无双、郄诜第一、朱云折角、匡鼎觧颐，靡不愿就宾阶，思登讲席，吐胸中之丹凤，散笔底之新花。</p>
<p>兼以太孺人系出酂侯，德同湛母，参连夜月，和熊胆以资勤，机杼秋风，剔鱼灯而助读。具先生之馔，则留宾截发，大可齐芳；贷里人之粮，则助粟赡贫，皆以裕后。</p>
<p>卒之蜚声艺苑，次公早掇芹香，步奋蟾宫，叔子遂骧云路。无双之目已见慈明，第五之名未惭骠骑。长者为三凤八龙之侣，丁巳成双，少者在三笔六诗之间，陆还有二。</p>
<p>想此日珠联壁合，共歌寿考之无疆；待他时竹秀兰芳，更被恩荣于弗替。藻也未称斝祝，看海鹤之双飞，敬献蕪词，博井公之一笑。</p>
<p align="right">赐进士出身、翰林院编修、年愚侄石承藻顿首拜撰。</p>
<p align="right">本文摘自《宁乡崔氏云岫支谱》</p>，]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>介贞公传</title>
    <url>/posts/36d32a48.html</url>
    <content><![CDATA[<p>世之挟一艺一材，终身局促，亦犹众匠经营之，仅足以自给，不得出乎里巷以见知当世，亦固其宜。<span id="more"></span>若大负全能，以遨游天下，郗谷不得擅美于前，郭黄不能攘羭于后，足迹遍东南，知交半公卿，卒至所如不合，纳履而归，谢绝天下事，恍遇天随子、逍遥公出没于山泽间，虽有王公大人知之，不能访，访之不能至。其抱玄守默，吾于崔介贞先生有异焉。</p>
<p>先生博学多能，少为丁澍陔、周菩冈两先生高弟。丁、周徒甚众，独器先生。先生慷慨谈天下事，如指诸掌。常登省垣天心阁，与同辈论前清咸、同中兴，洪、杨致败，曾、胡树功，官骆之包容，文宗之知人善任，皆深中肯綮，无不抚掌叹服。</p>
<p>院试补弟子员，旋食廪饩，文望益隆。会选拔，群属望先生，学宪竟首程君颂藩。又棘围屡荐不售，遂绝意科名，应浙江提督黄芍岩宫保之聘，居幕五年，掌一切文牍，事无大小，无不取决，黄倚之如左右手。</p>
<p>是时东南荡平，公余之暇，先生在署，鼓琴、莳花、弹棋、饮酒，疑若蓬莱散吏。而金石篆隶之学，独称精绝，无不争求得之。先生运笔如飞，无稍悭吝，由是名重一时，而先生曾无满意。</p>
<p>后先生归，江督、鄂督均以书来敦请，先生悉婉谢之。最后与湘抚吴大澂相知，吴特敬重先生，亦间至其署，吴与商榷。先生开怀极论楚南利病，吴无不首肯者。</p>
<p>先生在湘城南关外，土人掘得玉琴一，镌铭宛然，似千年前物。先生以金易之，被以弦歌，非复人间凡响，常置座隅，视为鸿宝。</p>
<p>值慈禧钦太后万寿，中外争献异物，吴抚知先生有此琴，乃坚请之。先生曰：“琴归天府，何惜之有？”即命人舁至抚署。吴去，先生从此足不入城市，徜徉山水，人罕识其面。有谈朝事者，先生瞠目相视，有古人高蹈风。</p>
<p>先生著书甚伙，诗古文辞皆可诵法，不屑问世，故其稿亦多散佚。</p>
<p>性最孝，母周太君性好施，先生稍有余资，无不倾囊倒箧以承其志。中表周某家贫，又鲜兄弟，年近四十，中馈无人，太君深以不娶为虑，先生资助之，一以续外戚宗祧，一以慰慈母素志，其孝思锡类也乎？</p>
<p>先生卒于前清光绪二十三年（1897）丁酉八月，享寿五十有八。其嗣荫祖早故，抚胞侄荫恩子炳昌继之，今勤学特甚，明德之后必有达人，信不谬欤！</p>
<p>赞曰：先生之才，以傲全之；先生之傲，以学得之。吾邑之文人多才，孰如先生？彼皆掇巍科，享大名以去，而先生游幕东南，公卿争欲招致之，而卒不能富贵之。岂先生之不能取富贵耶？亦富贵之不足以辱先生也。先生博极群书，以草木视天下之荣枯，以蜉蝣轻天下之生死，故退而隐居，翛然物表。</p>
<p>自今视之，受前清之富贵者，当时虽云赫奕，一转瞬间，曾不若秋毫之重，又岂可与先生之高同日语哉？</p>
<p align="right">姻愚弟张茂茳谨撰。</p>
<p align="right">本文摘自《宁乡崔氏云岫支谱》</p>]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>例封奉直大夫崔公石麟暨德配例封宜人徐宜人合传</title>
    <url>/posts/7e72afca.html</url>
    <content><![CDATA[<p>公姓崔氏，讳家琳，字林山，别字石麟。其先为吴人，官于湘，占籍湘潭，徙居宁乡。家世衣冠，曾祖开晟，以曾孙暕官加级，貤赠通奉大夫；祖理国，国学生；考承淇，县学生，貤赠奉政大夫。<span id="more"></span></p>
<p>公性沈毅，能文章，书法宗率更令。顾郁郁不得志于有司援，例入太学。成帝末，洪秀全反于粤，湖湘盗沸，大吏檄诸属治团练事。当创始，里之人骇且疑，公为议土梗，议者数绌，众服其能。由是里中词讼，无巨细，得公一言遂解。</p>
<p>金华庵旧有田，徽商以贿谋夺之，公持不可，卒还其产。族侄以政食力得千金，生两女，而寡且老，弟以礼贫甚。公劝政出百金为礼娶，政初不愿也，既而礼生子，使政子之。明年，礼又生子，政财匿其亡妇家，不以告。政每诣公，公辄婉询之，又反复开通之，政悟。其卒也，葬妇家山，公主其丧。毕，予其妇家金数十，而以百金分畀政两女，余赀置田，俾所后子守之。既徇死者之隐，又使其子孙绳蛰，家用平康。</p>
<p>族孤侄孙荫衡薄有田产，其亲属不无闚观，公为翼其孤而全其产。今已抚子而又生孙，得自食力。盖公之仁厚而周至类如此。族之人敬之，通谱总祠，皆公主办。暇日手一编，朱墨并下，纂述多藏于家。卒年六十有七。</p>
<p>配徐氏，桂阳州学正光昺公女。幼丧母，抚弟妹有恩，针黹称绝技。及其暮年，骨月多伤，劳悴成疾，而好善之誉至今啧啧乡闾间。子五人：镜荣，知县，加五品衔；锦荣，国学生；锡荣，县丞；钰荣、镐荣。女七，丧其五。孙九人，孙女七人。</p>
<p>李子曰：昔者咸、同之际，民间始闻宼乱，人人畏死而重捍卫。曾、罗一呼而义兵集。吾乡两三君子，率廉正以董厥事，令王室实蠢蠢然而练务屡同儿戏。将时势异欤？抑今之人不相若也？余以丙子之秋，升公之庭，得亲长者言论。又两年，公之次子䌹兄讲授于余家，恒为余道其详。盖里中柱石哉！</p>
<p align="right">光绪辛丑二十有七年（191）夏五既望，同知衔、俸满澧洲学正、选用知县、丙子科举人、姻世愚侄李瀚昌顿首拜撰。</p>
<p align="right">本文摘自《宁乡崔氏云岫支谱》</p>，]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>云岫本宗土著源流考</title>
    <url>/posts/2dba65c4.html</url>
    <content><![CDATA[<p>云岫祖原居刘报塘，缘舍邻山口，日晡则豺狼咆哮，虎豹逼人，因徙其宅于茂蒙泉。举丈夫子五，良瑛、良瑜、良琦、良珩、良玺，皆以一衿而际沧桑，克自树立。<span id="more"></span>祖乃为退休计，自卜吉壤于板石冲以终老。后人所以有云岫祠之建也。</p>
<p>茂蒙泉属长子瑛祖，其粮曰“诰”；萧家嘴属满子玺祖，其粮曰“福”。云岫祠之大宗已肇分于此后。瑛祖生道行祖，独承家产，住祖屋，仍父粮。玺祖生三子，崇仑祖分萧家嘴，崇昆祖分杨家湾，崇巍祖分经明堂。广福之义，而增以禄与寿，又为三小房。</p>
<p>亦越于今，人第知其诰、福、禄、寿四房，而不知实诰、福两大房也。宗瑛祖者，皆居茂蒙泉，五代而始出户。今田宅虽归寿房，其𪰪晜云礽总以诰房之土著繁之，不忘本也。宗玺祖者，明字派，除萧家嘴、扬家湾、经明堂外，更有下山湾、万福堂。其𪰪晜云礽总以萧家嘴之土著冠之，而后以福、禄、寿之土著分系之，亦不忘其所也。</p>
<p>厥后子孙绳绳，又将各宗其所宗，而诰与福、禄、寿百代不易可也。</p>
<p align="right">本文摘自《宁乡崔氏云岫支谱》</p>]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>云岫墓庐祠墓图</title>
    <url>/posts/eddf2247.html</url>
    <content><![CDATA[<p>君子将营宫室，宗庙为先。寯也怙恃早失，不获趋承，追思罔极。咸丰乙卯（1855），择乔头冲之尾、玉屛山之下有地曰慕山冲，建祠其处以奉我两老岁时之祭，颜曰慕安。<span id="more"></span>并将分受之田割存六十五亩，后又接受许姓田二十一亩，永作祀田。</p>
<p>其祠后山自大盖岭中抽下脉，横结乳穴，予即扦为夫妇寿藏。我子若孙看山思墓，其毋忽此经营焉。可录，士英氏自识。</p>
<p align="right">孙荫芝、蘋，曾孙运昌等敬刊。</p>
<p align="right">本文摘自《宁乡崔氏云岫支谱》</p>]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>云岫祠图说和附儗清明祀文</title>
    <url>/posts/10e7d84a.html</url>
    <content><![CDATA[<p>旧谱载：乾隆壬子（1792），五房孙曾醵赀，推山入公，立约蓄息。渐裕置鸭坡田山，建庐奉宔，岁收租石，订于清明致祭。<span id="more"></span>既历有年，同治、光绪中增置祀产，旋接南冲塘两契，公议每于寒食前，派房下嗣孙祭扫，遐迩一体。</p>
<p>近缘旧庐日圮，讫无以妥先灵爰。卜庚子冬初，特修支祠于南冲桂花园上手。拓基十有余丈，构上下两栋，宗堂高三丈有奇，连旁宇广袤若四丈零。左右儗建两庌，循两楹堦下五级为厨舍、为鼓钟、肴馔、酒樽、盥洗之所，省牲则列于外。环筑墙垣，开东西轘以为通道。奉宔入庙，每年届期先三日，经管敬谨备陈祭品，均于佳节质明将事，庶俾践位行礼，序燕伦明，诸竢后之贤能，引之勿替。爰绘图付手民，纪其颠末。时光绪二十七年，岁在重光赤奋若，壮月，嗣孙等谨志。</p>
<h3 id="附儗清明祀文"><a href="#附儗清明祀文" class="headerlink" title="附儗清明祀文"></a>附儗清明祀文</h3><p>祖家传忠厚，佑启誉髦。风教遹宣，竹屋巩鸭坡之旧；星堂丕焕，兰邨联蟾桂之芳。值寒食之序临，跽松楸而拜埽；属清明之佳节，荐蘋藻于几筵。荷德荫之庞鸿，时思靡既；维灵承而序燕，馨祀居歆。尚飨！</p>
<p align="right">本文摘自《宁乡崔氏云岫支谱》</p>]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>云岫祝文</title>
    <url>/posts/7d13c6a.html</url>
    <content><![CDATA[<p>维年月日，堂下嗣孙某某等，致祭于堂上云岫本宗历代祖考妣之神位前曰：惟我祖，穀贻孔硕，椒衍维蕃。本明德以荐馨，蠲乔头而念宇。<span id="more"></span>属秋色平分之候，适西成告庆之时。序昭穆于星堂，洁豆登而礼豫；焕声灵于日监，歆芬苾以香升。展仲节之时思，諴孚肸蠁；维显临而锡祉，佑启庞鸿。尚飨！</p>
<p>起乐，读祝生拜。西引答：“兴，凡二。”复位。</p>
<p>各引唱：“兴，复位。”西唱：“钟鼓齐鸣。”</p>
<p>东唱：“行亚献礼。”各引接唱：“行亚献礼。”各引诣酒樽所，司樽者启羃酌醴。各引各奉爵诣祖龛前跪。西唱：“皆跪。”各引唱：“亚献爵，献豆登，献麦食，献羹汤。”俯伏，兴，复位。西唱：“钟鼓齐鸣。”</p>
<p>东唱：“行终献礼。”各引接唱：“行终献礼。”各引诣酒樽所，司樽者启羃酌醴。各引各奉爵诣祖龛前跪。西唱：“皆跪。”各引唱：“三献爵，献燔炙，奉粢盛。”俯伏，兴，复位。西唱：“钟鼓齐鸣。”</p>
<p>东唱：“行侑食礼。”各引接唱：“行侑食礼。”各引诣祖龛前跪。西唱：“皆跪。”司樽者升爵三侑。俯伏，兴，复位。西唱：“钟鼓齐鸣。”</p>
<p>东唱：“行饮福受胙礼”各引接唱：“行饮福受胙礼。”以爵给主祭饮。西唱：“皆饮福酒。”引主祭唱：“受福胙。”西唱：“皆受福胙。”引主祭唱：“谢胙，拜，兴，凡二。”群拜，兴，凡二。复位。</p>
<p>东唱：“拜。”西答：“”兴，凡四。”</p>
<p>东唱：司帛者奉帛，读祝者奉祝，凡祭者皆至门外，恭诣燎所，望燎，燔帛，升祝。”复位，司龛者合牍，击磬，礼成，鸣鞭告彻，钟鼓齐呜。</p>
<p align="right">本文摘自《宁乡崔氏云岫支谱》</p>]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>云岫祠祭</title>
    <url>/posts/2b82dac7.html</url>
    <content><![CDATA[<p>岁定秋分一祭。先三日，经管值年派拟主祭、分献、赞礼、执事名目单开，走告各署到字于本名下，以便书牌悬挂。<span id="more"></span>务各携带靴帽袍褂，庶临祭照单行礼，不致推诿搀越，以昭诚敬。</p>
<p>其几筵、登豆、品物、樽俎、肴旨、祝版、茅沙、庭燎、香帛、帏彩、灯烛、盥具、鞭𪿫一切应用之物，由经管值年照章备办。仪注列后：</p>
<p>先日，牵猪、羊于宰牲所，设香案，主祭省牲。赞唱：“行省牲礼。”执事者陈设，奏乐。诣香案前上香三，省牲复位，揖三礼成，告彻。宰牲，各留毛血一盘，供陈宗堂香案上。</p>
<p>东通唱：“行秋祭礼，内外肃静。执事者各司其事，陈设布席，启帘。”司鼓者伐鼓三通，西通唱：“司钟者鸣钟三叩。”东唱：“鼓初严，以百桴为节或鼓三十六下，鼓再严，鼓三严。”西唱：“钟鼓齐鸣。”东唱：“掌大通。”西唱：“升𪿫。”东唱：“作大乐。”西唱：“更雅乐。”</p>
<p>东唱：“主祭孙就位，分献生就位，与祭者各序立，鞠躬拜。”西答：“兴，凡四，平身。”西唱：“钟鼓齐鸣。”</p>
<p>东唱：“行上香灌瘗礼。”引主祭接唱：“行上香灌瘗礼。”引诣盥洗所，盥洗净巾。盥毕，诣酒樽所，司樽者启羃酌醴。诣香案前，执事者瘗毛血：左右双手奉毛血盘向上拱献，左右往左右走绕主祭后交互走，送出大门外，瘗于坎<sub>（先掘土坎，瘗则以土覆之也）</sub>。复上香案侧跪，东唱：“皆跪。”引：“初上香，再上香，三上香。”司樽者授爵灌鬯，主祭奉爵灌茅沙上以降神，俯伏兴，复位。西唱：“钟鼓齐鸣。”</p>
<p>东唱：“行初献礼。”各引接唱：“行初献礼。”各引诣玉帛所，司帛者奉帛；诣酒樽所，司樽者启羃酌醴。各引各奉爵诣祖龛前跪，东唱：“皆跪。”各引唱：“献帛，初献爵，献牲，献豆登，献箸，献羹勺，献馔。”俯伏，读祝生诣祝位前跪，止乐，读祝。</p>
<p align="right">本文摘自《宁乡崔氏云岫支谱》</p>]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>云岫祠堂图说附志原委</title>
    <url>/posts/2acf78c1.html</url>
    <content><![CDATA[<p>祠何以图？神所栖也。礼：君子将营宫室，宗庙为先。唐王珪略此举，则为有司所劾。盖宗庙者所以妥先灵，典莫重于此矣。<span id="more"></span>但昔为家庙而分奠之，今为祠堂而合祀之。不巨，则云仍之瞻拜难舒；不坚，则风雨之浸削易圮。</p>
<p>忆自乾隆丁丑（1757），育万、经添叔毅然以修祠倡，而大展伯、凤翥、高卓叔亦欣然协办。乃于板石冲内，因先人遗迹稍迁其地，建上栋下宇，堂构聿新。其捐栗木作神位以祀之者，惊伯叔也。嗣是每岁择两房子弟两人，轮流经理祠宇暨田山。一冲两岸，贮佃租以供祭费，以葺墓祠。越五年，迁祖建别墅附其旁，延守祠者朝夕奉以香，重祖遗耳。</p>
<p>三十四年，榦入泮，沅江族登鳌老师任邑广文，谒其祠，额以匾曰“三㦸宗裔”。厥后遇文弟于龛柱悬以金联，配之匾联互映，仑奂交辉。佥议栋宇之间建一亭，岁戊申（1788），方盛弟乃起而任其事。择两厢之内，壁砌而升之，栌直梁横，虹起鼍伏。观其外，双鳌对峙，亭亭者朴而华；入其室，四楹分处，殖殖者大可久。由是明禋燕享，对越骏奔，罔弗喜其轩敞。复议于祠之右附以厨房，普和弟与榦值庚戌（1790）经管，遵议量土木，营方面，砖瓦木石悉办来祠。六月二十六已督匠起手，缘星社侄采芹，咸乐以赀助之，佃租剩无几矣。且谓家乘之修为切要，而厕房乃中寝。玆所图现止三正一附，而宗祏、厨房、敦伦堂，以岁积赢余将渐次可举，谱则未知何年而续之也。故特预定其章程，以昭兹来许焉。</p>
<p>虽然，图亦余之蠡见耳。后有贤能者出，若能不戾于古，不悖于今，规模巨而制作坚，即不拘牵绳墨，亦无不可者。但愿仰瞻槯桷，即思家声丕振，俎豆益隆，则僾见忾闻之情自不能已，岂徒以宗庙为燕饮之地也哉！</p>
<p>嘉庆九年（1804），至德、竖南、来献伯、尚宾叔管理祠事，仍先代之规模完其制作，费金数百而厨房成，聿彰美备焉；敦伦堂立，克壮观瞻焉。我先人欲成之事业，诸伯叔可谓善承程其志矣。程等续修家乘亦既告成，爰录旧图登之卷首，后之览者，其皆识所由来。上栋宗堂栋柱为蚁所伤，墙壁原系仍旧接长增高，年久势将倾圮。光绪间，凡理祠务者佥谋重建，户首艺甫为主修。辛卯（1891）冬，启告神主，迁于笃伦堂，拆平基址，依旧迹而更塽垲，仿族祠式建造宗堂，奠先灵也。庭楹新辟，似较宏敞。</p>
<p>壬辰（1892）夏五复建中栋，加柱承楼，规模阔大。癸（1893）、甲（1894）、乙（1895）数年，略加修饰，丙申（1896）夏，拆西偏之笃伦堂及将圮之厨房：上则改建西厅，中隙坪则建茶堂、厨房，下则建仓厫。维时寓春督修，鸠工庀材，手自经画；监修有桂村、兆枚，协修有曙斋、达夫、韵秋诸人，同心竭力，不惮其烦。</p>
<p>其木料全用杉木，避蛀蚁也；其开厦墙壁用石灰和沙土筑之，砖用方横图，坚固也。凡五栋屋宇，木料、砖瓦、潼关花货、石头、石灰、各工匠及杂项用费，约共银两千有奇。非敢曰壮观瞻而增美备，亦聊以藉祖先余荫，于与祭拜跪序、燕之地宽绰有余，不致拥挤云尔。</p>
<p>至宗堂外之阶楹，广三丈而近，袤长八尺有余，中有坍墀，高径两尺；左右阶广四尺有奇，袤五尺，皆高檐承栋，器宇闳厂。循阶而下五级，则为前栋。左侧建厅并忠节祠，龛式亦如右栋之广袤而增饰之，以奠忠节灵爽。庙外儗筑墙围，中竖石坊，开左右阛以便出入，诸俟后之贤能次第举修，用妥祖灵，共霑默荫于无既云。</p>
<p align="right">本文摘自《宁乡崔氏云岫支谱》</p>
]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>云岫支谱旧序</title>
    <url>/posts/7a775217.html</url>
    <content><![CDATA[<p>昔禹之治水也，达于河者不自河始，入于海者不自海始，必分流而各导之，渐乃朝宗。吾谓是道也可通于谱，谱者溯源究流者也。<span id="more"></span>支莫分、派莫别，源于何溯？故欲知东海西海之合，须知南条北条之分。</p>
<p>吾姓自季子食采于崔，因氏焉，源也而远。若黄河之源，张骞能穷之，继者伊谁？此不可知者也。秦汉晋唐间，有曰鄢陵、曰郑州、曰青州、曰大小清河者支也，茫乎莫究。其曰博陵肇秦，东莱侯次子仲牟似可征矣，然亦支分，而三河能悉别其间。伟人盛绩虽散见于史策传记，而昭穆似续莫稽。</p>
<p>呜呼！谱惟我应魁祖，礼所谓始迁之祖，吾族之源也。祖讳北，号蜜湖散人，系出博陵，先世居吉安。宋乾道初流寓湖湘，遂家焉。四代万三祖卜居沩宁之四都（南宋六十七都）也，子姓蕃衍，诗礼传家，分列八房，各有居宇，车陂、乔头其最著。二五甲之分、屯民籍之别，胥基于此。</p>
<p>后丁元明鼎革，蹂躏难堪。八代宗伯祖偕配石妣避迹山涧，产中宏祖幽谷中。侦逻卒至，弃孤而逃，三日返拾之，无恙，见牝鹿为之乳哺，奇矣。古称羊腓菟谷，不信然哉。</p>
<p>十五代前洲祖出丕振二甲之乔头，生少州、继周两公。继周子孙亦既能奉继周祖遗泽矣，而我少州祖讳守曾，号云岫，持身涉世卓有古人风。晚岁自卜吉壤于板石村，即今所谓云岫祠也，置墓田，营精舍，手记先人生没，已有建祠修谱之志，而未即行也。</p>
<p>乾隆丁丑（1757），经添、大展、育万、高卓诸伯父，仰体少州祖意，建支祠，奉少州为分支之祖，本支以下咸附焉。落成之日，先君子顾诸伯叔父曰：“支祠虽建，而公祠与谱牒阙如，皆我辈责也，其忍置诸？”岁壬寅（1782），世叔父经添等倡建合族公祠于默荫堂，以遂先志，并宣言谱事，属录闻见所及以备参稽。后征各支旧牒新编质对，奈地远人疏，众志不能骤合，故中止。</p>
<p>去秋，我支兄弟致祭支祠，因相谓曰：“支祠可建，支谱独不可修乎？建支祠而公祠放举，修支谱不且公谱渐成乎。”时世父凤翥、从伯有益、叔步武在坐，闻之忻然以喜，因酌卮酒以命之曰：“汝曹有志，吾三人乐观厥成。”佥曰：“唯唯。”爰是奂东、至德、瑍倬等毅然从事，敬以少州祖支下瑞卿、五玉两祖分作诰、福、禄、寿四房，登名纪实，汇为一帙，颜曰《云岫支谱》，亦如治水者聊疏南北之一条也云尔。</p>
<p>于时踊跃赴公者不一而足，或分汇草册，或兼董刻工，或采办梨枣，或经理银钱：如诰房之至德、德万，福房之泽九、吉甫，禄房之汰一、竖南，寿房之邦猷、上观。予亦厕于其中，而秉笔纂修，咸推贡甫独任焉。又择各房之英敏诚悫者为之参阅校对，几经寒暑而成兹编。一出将见各支必有踵行者，得支支而修焉，自有亢宗者出，联属合族而通纪之。正所谓支川三千胥归大海，岂非吾崔之大观乎？是所望于继起者。是为序。</p>
<p align="right">嗣孙国理燮叔氏敬撰。</p>
<p align="right">本文摘自《宁乡崔氏云岫支谱》</p>



]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>倡修云岫支谱启</title>
    <url>/posts/4650d5b8.html</url>
    <content><![CDATA[<p>国恩远被，家庆长绵。祖德日新，宗风曷绍？六行式遵乎王路，一经共萃于甲门。籍岂可忘？典将焉数？<span id="more"></span></p>
<p>念我蜜湖别子，江右来迁；云岫近宗，乔头卜筑。十六代以前之光大，旧有令名；百余年而后之盈宁，今承遗绪。恢先共勉，聚族交欢。虽亲逊之协和，而简编之缺载。苟不系名于谱帙，何以征实于宗祊？</p>
<p>况子姓日繁，里居星散。未昭派系，本支奚辨亲疏？弗列纲维，弈叶孰传代次？欲合谋于远族则难为，姑序以同宗斯易。经画众流之源委，四渎演一脉以朝宗；缕陈诸卦之指归，群爻体两仪以呈象。谱之取义，道可齐家。倣彼欧苏，附诸梨枣，宜操心正之笔，用垂世守之书。我辈当秉精诚，今日岂容怠忽！</p>
<p>兹者，云岫祖兆域之旁营庙宇，曾元以下叠来；晜祭田之所入尚饶，私橐之所藏众醵。同襄斯举，适观厥成。是在各录亲供，并捐资费；择悫谨宏通之士，竭缵修校订之劳。胪列必期于详明，规条再斟之允当。图征实迹，传不虚文。序毋假手于他人，种必锄根于异类。</p>
<p>云岫祖之前，溯一线；云岫祖之后，分四房。颁家规、述家礼，当待考求；设谱例、正谱名，尤资参酌。</p>
<p>呜呼！为昭为穆，造宇何由？若子若孙，象贤奚自？仰前人之芳烈，思嗣服之渊源。祈无坠乎先声，咸有感于世类。珪璋旧望，杞梓新培。际升平礼让之朝，土著依然族聚；袭乃祖冠裳之泽，藟庇还念根同。志在亢宗，情殷保世。则吾族之黾勉，讵玆谱之虚张。竚奉新编，共征余庆。</p>
<p>谨启。</p>
<p align="right">乾隆五十六年（1791），岁次辛亥，桂月秋分日，倡修开卷、开烈、开狮率侄国兴公启。</p>
<p align="right">本文摘自《宁乡崔氏云岫支谱》</p>]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>星源公夫妇合传</title>
    <url>/posts/d9a065b7.html</url>
    <content><![CDATA[<p>父讳明浚，号星源，册名锡光，旋改归派讳先。王父春元公夫妇生我父兄弟三，父居次。幼聪颖，过目成诵，师大奇之。<span id="more"></span>年十六失怙，秉承先王父遗训，孝弟而外则以学文。忆太高祖正章公生在田、大江两公，大江公裔鉴吾、云䎗、瑶圃三公相继游泮，父系在田公裔，宁能无感于怀？故奋志鸡窗，几忘寝馈。幸清咸丰癸丑（1853）岁入县庠，稍许吐气。然采芹之愿虽遂，而攀桂之望尤殷。同治癸酉（1873），堂叔晓渔公中乡试，父欣然喜曰：“我族天荒既破，吾人可接踵而起！”乃光绪乙亥（1875）恩科暨己卯（1879）、壬午（1882）科，屡荐不售，盖亦得之不得，曰有命。</p>
<p>但父日试万言，倚马可待。有慕其名而倩作捉刀者。父以家贫亲老，愿获酬资佐供菽水，慨然允之。同治乙丑（1865）、丙寅（1866）年，枪替浏邑谢家春、潭邑盛作霖院试，均获选。由是文名鹊起，遐迩钦崇，士大夫家争延为师，桃李盈门，宦达者实繁有徒，夫岂无所自而然耶。</p>
<p>自弱冠至古稀有四，砚田未逢恶岁，一生心血为此消磨。仅光绪乙酉（1885）岁，经戚杨公怀荪邀，赴江苏六合县襄办厘局。时王母彭年逾大耋，喜惧交乘，冀年返里，侍奉以慰倚闾之望。平时内尽诚，外竭力，孝敬之心有难以笔罄者。而其友爱兄弟、教训子侄、待人接物悉本至诚，迄今犹脍炙人口。寿七十有八，无疾而终。</p>
<p>母氏唐，温惠淑慎，里䣊称贤。常以未及侍奉先王父为恨，幸王母健在，堪展孝思。伯叔母早世，而我父又逐岁出外笔耕，问寝视膳、昏定晨省，概系母一人任之，使吾父无内顾忧。王母九十三岁弥留之际，犹执母手不忍诀别，若非吾母之贤孝，曷克臻此？厥后吾母寿登七十有一而没。</p>
<p>男仰荷父母生鞠恩勤，传授经史，愧未克显扬。刻下行年七十，又值五修家乘，追念庭闱言行，奚忍湮没不彰。谨略述梗概，付印谱牒，使后世子孙数典不忘云尔。</p>
<p align="right">男启汉敬述。</p>
<p align="right">本文摘自《善邑涧山周氏五修族谱》</p>]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>湘南公德配李孺人暨刘孺人合传</title>
    <url>/posts/742a465a.html</url>
    <content><![CDATA[<p>人必气量渊深、德行超卓，当其生，造福乡闾，为群伦所仰赖；及其没，追维懿行，恒令人称道弗衰。若湘南公，洵足当此。<span id="more"></span></p>
<p>公体貌魁梧，性情纯厚，温恭孝友，笃实慈仁。早岁奋志芸窗，学养深邃，因遭家不造，伯兄逝而弟亦早亡，弟妇孀居，仅遗一子，公德配生而不育，两尊人常抱恙在躬。公遂弃诗书，事高堂则朝夕承欢，俾得颐养天和，咸登上寿；持家政则勤俭自矢，更克恢宏先绪，广置田园。保贞节以完全，抚孤雏而成立。凡此皆公之纯孝性成，恩义兼尽者也。</p>
<p>且也器量宏深，姿度广大。虽横逆频加，当境坦然自处，过后淡焉若忘，并不存丝毫芥蒂，实能容人所难容，忍人所难忍。浩浩焉，汪汪焉，奥乎不可测已。生平慷慨好义，凡境内有利益人事，无不踊跃倡先，捐赀成美。经理祠事，转歉为丰，能使祖宗血食长绵，享祀日盛，皆公筹划力至。解纷排难尤公所长，凡远迩事必资公剖。公善饮，谈论风生，诙谐戏谑，一座为之解颐。遇桀骜辈，不惮苦口开导，甚至屈膝陈词，人咸帖然心服，故事无论巨细，公至无不涣然冰释。寿登七秩，犹精神矍铄，乐此不疲，所以德望弥隆，声称藉甚，虽没世犹思慕不忘，非公之盛德感人，乌能若是？</p>
<p>公中年得嗣，课读维严，每举先辈格言谆谆训诲，故嗣君等克自树立，品学俱纯。兼之培植功深，食报甚速，亲见登黉宫、食廪饩、贡成均，已信天之报施不爽也。况复鹊起才多，冢孙又厕胶庠，行见方兴未艾，世代昌隆，则公之德泽不更绵延于无既耶。</p>
<p>其德配李孺人及侧配刘孺人，均勤谨和顺，克尽妇道，且助公力行善事，无诟谇声。公延师训子，佐盘餐供师馔，皆两孺人主持。入其室，蔼蔼雍和，一庭聚顺，想见公德化之隆。</p>
<p>侄与嗣君等交最深，故得悉公与两孺人行实，并乐为之传。</p>
<p align="right">钦加道衔、赏戴花翎、即补府正堂、世愚侄成定康涤泉氏顿首拜撰。</p>
<p align="right">本文摘自《善邑涧山周氏五修族谱》</p>]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>大江公传</title>
    <url>/posts/e34c6b36.html</url>
    <content><![CDATA[<p>将欲传孝友于一家，启诗书于后辈，则必为之曲陈世德，载述家风。故欧阳修之表泷冈，盛称其父廉母节；范仲淹之置义产，追论乎祖德宗功。<span id="more"></span>志其人，述其行，表其实，庶可以迪前光而昭孝敬。</p>
<p>我父讳运清，字大江，行六，正章公次子，在田公之胞弟也。忆我父姊妹有三，兄弟则两。虽诸姑继逝，先后频伤，而手足克全，友恭无恙。独惜当初禀体素薄，早染沉疴，幸而善于调养，克自保全。谢纷华，而形神不瘁；慎滋味，而口体无伤。外事则一概屏除，居家则维持俭约。庭除洒扫，常遵内外整洁之规；昼夜殷勤，时凛亲自捡点之训。</p>
<p>而其待人则忠厚醇谨，正直和平；其待子侄辈宽猛兼济，初无二心，真恂恂有古君子风。而且奉高堂，则承欢罔懈；处同气，则式好无尤。迨先祖暨祖妣相继弃养，而父与伯父尽哀尽礼，纤细靡有遗憾。</p>
<p>方是时，伯父撑持家政，而我父亦协赞襄营，堂构置田产，筹会计，凡子女婚嫁、亲朋交际，莫不尽厥心焉。自是生齿日繁，子孙益众，乃于道光壬午年（1822）徙居凌家湾，遂将产业作两股关分，而父与伯父犹如未分时也。</p>
<p>第不无抱憾者：中年命途少顺，未免嗣息伤怀。念天命之长，男早抱西河之痛；悼少亡之季子，仅遗背父之孙。锜亦德薄，早岁得男生而不育。我父深以为忧，遂尔重行纳妾。今幸嗣似续之有缘，子生子而孙又生孙，方冀牵衣绕膝，点额不遑，无何，不数年而痛我父已不及复见矣。</p>
<p>先父享年七十有三，葬白马塘月形山之阳，竖碑瘗志。先妣李氏，世陇西望族，恭孝仁慈，乡党咸推淑善。虽风羸抱恙，而医药无劳。自于归以后，其持身俭约，衣裳饮食弗事繁华。非痴聋之强作，自烦虑之胥捐；常沐浴之维勤，觉纤尘之不染，是诚贤良内助，淑慎无惭者矣。</p>
<p>先妣以疾终于道光甲午，享寿八十有一，与先父合冢居右。兹当续修族谱，不忍我父行实湮没，爰涕泣追述以传后代子孙云尔。</p>
<p align="right">男远锜谨述。</p>
<p align="right">本文摘自《善邑涧山周氏五修族谱》</p>]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>正章公支系行实传</title>
    <url>/posts/4661d0f.html</url>
    <content><![CDATA[<p>公讳洪科，字正章，灿文公三子，林宪公孙，君伯公曾孙。君伯公承祖遗，自明永乐下屯涧山，分支历居枫林仓场湾，迄今业未出户。<span id="more"></span>君伯公生卫生、林宪、翔汉。卫生中绝，翔汉外徙，林宪分居仓场湾，田一百零二亩。林宪生灿文、在川，在川分居仓场湾西头，灿文分仓场湾东头，各得田五十一亩。后在川业出房，灿文业留遗三子大猷、致中、正章，各得田十七亩。十七亩中各已典去五亩，只得田十二亩，其起家亦微矣哉。</p>
<p>夙闻正章祖少失怙，恃惟兄嫂是依。稍长分居，得祖母王内外撑持，克赎典田，并陆续接完两兄业，及外置田约千余亩。年已七十，足不履公庭，名未经官长，乡里举报耆民，得邀登仕郎荣身。其他和邻睦族、矜孤恤寡，诸善行难以枚举，寿七十四终。</p>
<p>正章公生长子在田，绩学未售，补入太学，年八十四终。生次子大江，体质清羸，废学理家，年七十三终。两公不惟能扩充祖业，兼能悉返汶阳故物：于嘉庆年间，接回在川祖出售业，而仓场湾祖基成圆。并祖遗父置及兄弟外接田共一千五百余亩，其创立亦伟矣哉。时有豪强侵占祖山，而卧榻不容鼾睡，其同心御侮类如此。且两公兄弟克谐，临老不忍分析，其事八十有余老母，常怀戏彩之心，一门之间怡怡融融，实乡党所共闻焉。</p>
<p>在田公娶王氏，生远明、远程、远绍、远图，女两。明生文瑞、文选；程生文奇、文星、文成；绍生文谟、文澜；图生文熙、文烈、文煦、文勋。绍忝入国学。大江公娶李氏，生远锜、远裕，裕早卒，生遗腹子文郁，裕妻王氏另列节章，旌表节孝。锜生文藻、文蔚、文芳，锜亦例授从九。其余后辈难更僕数。</p>
<p>目今两房并峙，在田子孙分居仓场湾、竹山湾，大江子孙分居凌家湾、新屋，幸能保全祖业，且亦间有创置。至子孙繁衍将近百丁，俱恂谨无市井气非。正章公盛德，其能承先启后，越五百余年而子孙不失祖基若斯乎？</p>
<p>兹当续修谱牒，绍承族命列主修，聊表本支行实附诸篇端，俾后世子孙知祖宗历代辛勤，无忘木本水源之思云。</p>
<p align="right">嗣孙远绍谨识。</p>
<p align="right">本文摘自《善邑涧山周氏五修族谱》</p>]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>附录：李芸亭曾纪在田公行实传</title>
    <url>/posts/b7628297.html</url>
    <content><![CDATA[<p>余自潭邑幕游江浙，阅人颇多，而所谓知交殊难数见。盖知交非徒饮食征逐、缟纻投赠之谓，其谓契以道义，洽以性情，相与于无相与，以云之交，则诚知交矣。<span id="more"></span>不谓今于邻邑在田翁周老先生得之。</p>
<p>翁与余数联瓜葛戚，惜所居一潭一宁，不获尝相会晤。适戊寅（1878）岁，承翁不弃，延余馆其家。越己卯（1879）岁，复然。由是两年中，风雨晦明，联床对榻，相与纵谈古今，商确道术，其禆益人性情不少。岂天假之缘欤？抑人之遇合有数欤？而余因益知翁之行实矣。</p>
<p>翁素性嗜学，自五经以及诸子百家，凡阴阳象数、命理医药等书，无所不读。非余阿其所好，试问之乡先生辈，谁不谓然？目今援例入太学，犹手不释卷，口不停披。课儿则随时拟作，赠人亦不乏好词。室中诗文遗稿，积案盈箱，憾不为当事所知。是翁不负诗文，而诗文负翁矣。虽然，翁之嗣君有四，伯仲赞理家务，而叔子已屡试前矛，季子亦无惭后劲。伫见扶摇直上云路，腾骧异日，必有刻翁诗文以问世者，而又奚暇为翁恤哉？</p>
<p>翁承祖先遗业，历居枫林，自明迄今，未尝易主。至翁渐昌渐炽，已得田千余顷，而翁处之若素，曾未闻有骄容。翁昆季有两，俱童颜鹤发，聚首一堂，窥其低声笑语，宛如童稚时，殆孔子所谓怡怡如者。至一门之子若孙，孙若曾，并侄与侄孙、侄曾孙，眼观四代，将近百丁，莫不循循然各有规矩。惟翁淡泊自甘，正色率下，以故家无内外，咸布衣蔬食，一洗纨袴风。闺门之内，肃若朝廷，此余所亲见者。虽范文正公、司马温公家法，谅不过是焉。</p>
<p>且余馆其家有年，曾未见有博弈戏具，及宴客流连夜以继日者。外无应门五尺之童，内无执箕奉帚之婢，尤素封家所难得。他如睦宗族、和乡邻、排难解纷、济贫赈乏，种种诸善类，难以枚举。此虽不足为翁异，而亦焉能为翁没哉？</p>
<p>余今老矣，将解馆归矣。以夙昔之信翁、敬翁、契慕乎翁，一旦临岐惜别，能不为之表其行、纪其实、阐扬其学问文章，以俟夫后之观风问俗者有取焉？于是乎叙。爰续以诗曰：一自登庭谒老翁，恍亲叔度坐春风。胸储典籍容无俗，腹有诗书气独雄。重道如君宜获报，隆师愧我实无功。今朝判袂秋光冷，等待斜阳晚更红。</p>
<p align="right">潭邑友生李家埙敬撰。</p>
<p align="right">本文摘自《善邑涧山周氏五修族谱》</p>]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>祥瑞公传</title>
    <url>/posts/827687f5.html</url>
    <content><![CDATA[<p>公讳天云，字祥瑞，聱外大父也。儿时随母归省，虽获觐公，而今邈不复记。惟忆公捐馆后，聱甫髫龄，往省外大母，见公旧馆颜曰“慎独”，居不解所谓，归以问母。<span id="more"></span>母曰：“汝读圣贤书，所学何事，而以是问我？我女流何足以知所谓？第公平居训汝诸舅暨我姊妹，尝曰：‘凡人阴为不善，及见君子，未有能掩其所为而著以善者。故男子之行己，女子之守身，其要莫先慎独。汝曹必以临深履薄之心，为修身齐家之事，瞬存息养，至于独行不愧影，独寝不愧衾。庶几在男子，则可以无沗于名教；在女子，则可以无贻父母罹。’此我所熟闻于公者，度公名馆，其是之谓乎。但我女流何足以知所谓，汝奈何弗考之经传、访诸师友，以求公意乎？”於戏！从母言而绎之，公非所称君子人与？</p>
<p>聱岳麓自师慎斋，迄今年已七秩，《大学》之道有志未逮，惜不获侍公左右，亲聆其嘉言懿行以自广。然而窥豹一班可知全体，尝海一滴可知全味，聱自得聆母言，盖已不胜低徊仰止矣。</p>
<p>兹公五房嗣孙兰轩等，因续家谱，嘱聱为公传。爰述所闻，以存吉光片羽。非敢云传公也，故于他善可不赘。</p>
<p align="right">外孙欧阳继聱顿首拜撰。</p>
<p align="right">本文摘自《善邑涧山周氏五修族谱》</p>]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>鉴吾公夫妇墓志铭</title>
    <url>/posts/13bb7928.html</url>
    <content><![CDATA[<p>同邑贡士周公鉴吾暨德配夏孺人没之明年，嗣君筱梧以书来丐铭墓。公予堂姊丈也，生同方，长同学，因得时亲言论丰采，备悉其为人。<span id="more"></span></p>
<p>公生颖异，数龄入塾，随指点辄了然，稍长能文，挥毫立就。聚首城南，懽如也。角逐名场，前矛屡列，子忝先捷，公亦旋入胶庠，声名腾踔。棘闱屡战，鼎荐未售，公亦不介意。</p>
<p>十余年来，予挂官滇南，公隐居湘水，息争讼、扶风化，里党咸赖之。纵未出雄才宰割天下，而能造福一乡，此诚如程子所云：“一命之士，存心济物，于物必有所济。”</p>
<p>近年留心诸务，无书不窥，尤娱山水，远迩佳城游览殆遍。公尚以未获状观宇宙为憾，于甲子春乘扁舟，经洞庭、登岳阳、上黄鹤、过武昌、走安庆、下金陵、晋姑苏，览山川名胜，玩吴楚遗踪，识古今兴废。往返数千里，公兴未倦，公力已疲。孟秋抱病舟中，十月没蕃昌，季冬扶旋里，德配夏孺人亦于冬没。孺人孝顺温恭、勤谨和婉，持阃政，妇道无亏。生与公同室，没与公同年，葬与公同穴，真同偕到老矣。</p>
<p>公系善邑贡生，讳文藻，号鉴吾，行十三，老籍涧山，世居宁邑四都三区枫林。祖大江公，父湘南公。伯仲三，公居长；次文蔚，学名龙骧，廪生；三文芳，增生。子五，长、三、四、五俱殇，次明灿，娶李氏，继娶徐氏。女一，字本邑庠生李树滋次子。</p>
<p>公生嘉庆二十三年（1818）戊寅十一月十七申时，没同治三年（1864）甲子十月二十八丑时，葬善邑鉴字一百五十区，地名野猫坳下茶子山上，卯酉向。</p>
<p>孺人生嘉庆十九年（1814）甲戌四月十七酉时，没同治三年（1864）甲子十二月初十未时，与夫合冢。价买家九万，田五亩作祀产，俾后嗣永守弗替焉。</p>
<p>铭曰：美珠韫，良玉藏，庇后裔，炽而昌。</p>
<p align="right">同治五年（1866）丙寅二月十七日，赐进士出身、分发云南现任迤西兵备道、姻愚弟夏家畴顿首拜撰。</p>
<p align="right">本文摘自《善邑涧山周氏五修族谱》</p>]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>刘太孺人墓志铭</title>
    <url>/posts/cccd4c59.html</url>
    <content><![CDATA[<p>孺人系湘西贡士周文藻、文蔚、文芳之生妣也。夫君湘南公元配李生而不育，孺人归周，连生三子，相夫养育教诲，均克成人。<span id="more"></span>每岁延师课读，孺人佐女君赞襄内政，供先生馔，勤勤恳恳，无少疎忽，俾先生尽心启迪，三子俱学业精纯，连登庠序，皆孺人内助力。</p>
<p>湘南公息争讼、和乡邻，力行善事，孺人恒乐于劻勷。乃知门闾光大，孙子荣昌，非一朝一夕之故，其所由来者渐矣。</p>
<p>孺人没于咸丰六年（1856）七月二十二申时，安葬本邑七都军营马家塘山，乙辛向。乃为之铭曰：温柔淑慎，贞静幽闲。相夫教子，品学兼娴。有声庠序，卓越群班。何图萱萎，顿弃尘寰。佳城既卜，永远宁安。后人荣发，光耀门阑。</p>
<p align="right">长邑举人、拣选知县、世愚侄严家鬯顿首拜撰。</p>
<p align="right">本文摘自《善邑涧山周氏五修族谱》</p>。<!--more-->]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>李太孺人墓志铭</title>
    <url>/posts/f2018599.html</url>
    <content><![CDATA[<p>道光二十八年（1848）十月三十，善邑例授登仕郎周公湘南亲翁之德配，贡生讳文藻、文蔚，增生讳文芳之嫡妣，以疾终于内寝。<span id="more"></span>越明年，始卜宅兆，将归窀穸。其嗣君以书来丐余铭其墓，余与孺人家重联姻好，而孺人长嗣余之妹丈焉，因得悉其家世，常耳其孺人之贤，兹承所请，乌能不亟为之铭，以垂于不朽！</p>
<p>孺人姓李氏，潭邑处士简文公长女。始归周，舅姑多病，即屏服饰，操内政，凡事必禀命而行，婉婉恂恂，敬谨循职，不烦导引，靡不曲体湘南公意，以博堂上欢。使两人得自保全，皆永天年者，皆孺人内助力也。</p>
<p>孺人事湘南公甚谨，每食必为湘南公设体。湘南公间豪饮，孺人则宜以淡；凡宾朋宴乐，杯酒盘餐皆亲自调办。湘南公晚年尤好排解事，当拮据每邀至其家区处，孺人具酒馔、陈茶汤，恒乐于効力，以成其美。</p>
<p>且湘南公教子心勤，每岁延师课读，不惜赀财，孺人晨昏佐馔，午夜和丸，凡此者，又无不当湘南公意。然后知嗣君能自树立，咸得蜚声庠序者，其来有自。</p>
<p>且待妯娌子侄，和而有礼，宽而有法，一家大小咸敬惮之。居恒常勤俭自持，以为妇女倡，凡吉凶事，率以身先。余常登其堂，见阃政尽举，肃雍著范，一庭聚顺之气，至今犹令人想像弗置云。於戏！孺人如此，真可谓贤矣！</p>
<p>铭曰：孺人之德，柔嘉为则。孺人之行，勤俭是力。萱草乍萎，兰阶凄恻。亲卜牛眠，奠斯兆域。砂水潆洄，岗峦挺特。厥后克昌，光增南国。亿万千年，视兹铭勒。</p>
<p align="right">赐进士出身、吏部主事文选司、善邑姻愚侄夏家泰拜撰。</p>
<p align="right">本文摘自《善邑涧山周氏五修族谱》</p>。<!--more-->]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>湘南公墓志铭</title>
    <url>/posts/ead38ab5.html</url>
    <content><![CDATA[<p>公讳远锜，字之珍，号湘南，例授登仕郎，敕赠修职郎。祖正章公，考大江公，妣李氏。籍系善邑涧山，世居宁邑枫林。<span id="more"></span>其先代皆忠厚勤俭，至公克自树立，大有所为。</p>
<p>公胸怀洒落，识见高超，凡有关根本、有益地方事，无不毅然为之，且不惜赀财，慷慨独肩其任。生平喜豪饮，心直口快。乡邻有官非口舌，处置公道，曲尽人情，人亦服公之直。故远近闻公名，凡大小事莫不请公冰释。公没之日，咸同声叹惜，共称其贤。於戏！公之为人若此，不诚超出庸流万万哉！</p>
<p>嗣君三，俱补博士弟子员，出陈杏江宗师门下。其诸孙均森森挺秀，预卜昌隆，则公之食报又何有穷期耶？</p>
<p>公于道光二十七年（1847）丁未四月初四日戌时无疾而终，安葬于宁邑兜子岭下山嘴小乳上，子午兼癸丁。谨书志石，更为之铭。铭曰：度量汪洋，性天真实。待人以诚，处事以直。言出信从，雪消冰释。天不憗遗，典型忽失。吉获牛眠，封崇四尺。庇荫后人，俾昌俾炽。</p>
<p align="right">攸邑抜贡，世愚侄陈葆铭顿首拜撰。</p>
<p align="right">本文摘自《善邑涧山周氏五修族谱》</p>。]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>大江公墓志铭</title>
    <url>/posts/b01523ec.html</url>
    <content><![CDATA[<p>公讳运清，字大江，行六，善邑职员湘南公名远锜之尊翁也。翁葬宁邑白马塘月形山之阳，德配李老孺人祔于右。<span id="more"></span>先是，湘南公因老祖楚宇公历葬此山之巅，不恤重赀价买杨书舟山以培祖冢，上下左右丈禁俱载接受杨书舟契内。是湘南公发于一片孝心，非为谋吉起见也。</p>
<p>及湘南公父没，群谓湘南公：“尔为老祖多费金钱，兹山尽可进葬尔父佳城，何必另图？”湘南公许诺，爰卜易得益象云：“自上下下，其道大光。”后果自上而下三开茔而始得的穴，土若硃砂，坚同金石，山环水绕，气聚神凝，真乔松胜境也。</p>
<p>丁酉岁（1837），予授学卯田，公之孙文藻从予游，因以时至其家，得一观其兆域，再三称快焉。越庚子（1840）岁，承湘南公延予厕西席，课读之暇询及家世，得备悉翁之立志敦品，睦族和邻。而于翁佳城所在，常不惮屡至焉。</p>
<p>夫人杰由于地灵，积善必有馀庆。今翁长嗣君湘南公名列职员，栽培心地，凡远迩事件，无不为之排难解纷，其诸子弟亦英俊秀杰，可称国器。次君光照公虽早逝，妇王氏节孝详在省志，名列总坊，而遗腹子文郁老成忠厚，孙子成行，姿格俱非寻常可比。一门之内，王槐窦桂，卓荦不羁，予固知其克承先绪而发越之甚迩也。</p>
<p>况以翁之德植福于前，而山川有灵，复为钟奇毓秀于后，其光大又当何如哉。兹当公续谱告成，湘南公丐余为之铭，余重其意，不揣谫劣以应之，爰为之铭曰：山如月形，宛若覆钟。老坟在上，翁葬其胸。淑配李氏，祔右相从。牛眠吉地，马鬣高封。人文蔚起，耀祖光宗。</p>
<p align="right">道光二十年（1840）岁次庚子仲冬穀旦，愚晚生长邑廪膳生杨德溥心海氏拜撰。</p>
<p align="right">本文摘自《善邑涧山周氏五修族谱》</p>。]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>善邑涧山周氏道林支墓庐</title>
    <url>/posts/78f30553.html</url>
    <content><![CDATA[<p>尝思士食旧德，农服先畴，非祖宗深仁厚泽，何以致此？我族始祖吉甫公至三派祖昇公，自金陵由吴迁楚，落业涧山，聚族于斯，已近四百余年矣。<span id="more"></span>然祖庙前明建立井湾，迄清初不无兵燹之灾。至道光三年（1823），东高等将井湾基址与濂支兑，就步紫岭倡建公祠。青峦迭起，绿水流长，祠宇深邃，昭穆彬如，主龛式成，陈设法备，祠记、礼仪、箴规、条例，逐一精详。</p>
<p>十余年偶遭大水，宫墙倾圮，幸各房建立祠宇，祖宗得所凭依。庚子岁续修谱牒，后人不忍淹没祠图，绘记欲仿前规，而承业公续诗以勖后辈云：“从来祠屋有三间，历代传闻在井湾。步紫河边相抵兑，涂丹户内起朱殷。偶遭大水宫墙圮，回忆当年涕泪潸。后辈有人思庙貌，依图肇造莫辞艰。”</p>
<p>迄今三十载，诗如故，祠如故，先灵之栖所仍如故。兹当丁卯（1867）谱牒三修，祠图肖绘，览斯谱者，必奋然而兴之。合一族之昭穆，联八房之尊卑，量力捐赀，族人毋得觊觎吝惜，斯可谓肖子贤孙矣。勉之！望之！</p>
<p align="right">合族公记。</p>

<br>

<p><strong><center>涧山合族祀产碑文</center></strong></p>
<p>盖粢盛之供，必资乎祀产；国族之聚，端在乎宗祠。我族始祖智公，自明初由金陵宦游江右，调仕楚南长郡。三世祖昇公下屯善邑涧山，遂为涧山周族。厥后派衍支繁，发为湷、濂、沄、溙、溱、潭、淮、灂、湖九大房。传至道光三年（1823），公祠始建，及十三年（1833）遭洚洞倾覆，仅存基址，莫安昭穆。</p>
<p>户首春芳，是于光绪五年（1879）纠合各房倡主房修，泗清、广川、云光、恒盛、楚士、声武、载绅、星照、泽源、芸轩、䔰国、茂吾、午恬、龙山、石村、心田、泰阶、文美、守持、有声、云䎗、芳秀、士贤、丙墀、朝俊、桂芳、万选、昌期、永达、瑞亭、永年、绍堂、有德、石清暨合族嗣孙等商议，均乐捐赀。始买朱家湖时田四十一亩五分，茅屋一栋；又于宣统三年（1911）接受永言堂出售善邑地名计桥坝时田十亩，瓦屋一全宅。凡两处田山屋宇，八房子孙务宜永守勿替，俟积有余赀，始宏建族祠云尔。</p>
<p align="right">合族嗣孙公识。</p>

<br>

<p><strong><center>祥瑞公墓庐图</center></strong></p>
<p>夫宗庙所以序昭穆，建墓庐所以慰先灵，永享禋祀也。竹山湾业历系祖遗，嘉庆年文三房将该处售族在田。咸丰六年（1856），我房将接受维常凌家湾业兑受族鉴吾所接伊叔之竹山湾田十亩、屋一所，十一年（1861）修建为墓庐。但瑞公迁葬郭家塘山，只路隔里许，而谢祖母历葬此青对门山，可云庐墓相倚矣。</p>
<p>同治六年（1867），公一房师恕偕妻童氏乐捐田五亩，捐契详载。光绪十三年（1887），周维常父子因挟私向公未果，遂向该公退该叔师恕昔年私捐入田亩。该公凭族退出妥事。至十九年（1893），常等自悔前愆，甘以退出之捐田仍照旧章，凭族复书捐契一纸，并仍归字一纸，付该公收为据。</p>
<p>光绪年间，接受周芝田宁邑四都三区地名高仑庵水田九亩五分一契；光绪年间，接受周维常父子宁邑四都三区地名杨坝塘，俗呼细凌家湾契内水田三亩、山林照股一契。兹值四修家谱，绘图附记，从此管公子孙须秉公调理，毋肥己而薄公，庶式廓丕增，先祖之馨香永盛，而家声大振，后嗣之荐祀长隆云。</p>
<p align="right">五房嗣孙公识</p>

<br>

<p><strong><center>国良公墓庐图</center></strong></p>
<p>从来报本追远，上下同情；营庙奉先，古今一理。此建墓庐置祀产之不容缓也。我五房于昔年在位兄弟析著时，存银七十两作公生息。于光绪十三年（1887），以公存之银及五房所捐之银，接买蒋永胜宁邑四都十区地名张家冲水田二十五亩一契，存作我祖国良公暨张老孺人墓庐祀产。</p>
<p>自存之后，五房子孙轮流管理，以奉祭祀。兹值四修家谱，绘图并记，以垂不朽云。</p>
<p align="right">国良公裔五房谨识。</p>

<br>

<p><strong><center>兆清公墓庐图</center></strong></p>
<p>夫宗庙原以奉祭祀，建墓庐亦以慰先灵，自古攸昭，于今尤烈。我祖兆清公生秉直、德游两公。咸丰辛酉年（1861），两房子孙公同商议，收祖遗关分自置之业：宁邑四都三区地名新屋场水田三亩、庄屋一栋，田山屋宇均作祀产墓庐。</p>
<p>自立公之后，两房子孙务宜留心谨守，照顾修培，每岁清明挂祭。该公业公议，子孙毋得擅居耕种，所收租谷轮流交管，裕后光前，永垂不朽云尔。</p>
<p align="right">秉德两房嗣孙谨志</p>

<br>

<p><strong><center>正章公墓庐图</center></strong></p>
<p>从来祖庙之修，所以荐时食；墓庐之建，所以慰先灵，永守勿替者此也。我祖正章公生在田、大江两公，迄今两大房子孙蕃衍百有余人，皆公盛德所致，宜俎豆馨香以报之。缘昔年接受本支光显公后裔之业，系仓场湾老屋水田割售十亩，并草塘冲庄屋一栋、山场竹木俱全，于民国年间弃售更新，修建墓庐，永作祀产。</p>
<p>兹值四修家乘，特绘墓庐图以志之。</p>
<p align="right">两大房嗣孙谨识。</p>

<br>

<p><strong><center>自明公墓庐图</center></strong></p>
<p>古人云：“大夫三庙，士一庙，庶人祭于寝。”寝者，今之墓庐也。然墓庐固安祖灵之所，而祀产乃供俎豆之赀。我祖自明公乃我支十四派祖也，其昌、光国、昌期会同建顺昌三房后裔商议，于同治八年（1869）价买照南关分宁邑四都十区地名河湖塘契内清水塘下右侧水田三亩永作祀产，右侧坟山一所，其田粮饷注荫、山场抵界均照契管。</p>
<p>光绪十年（1884），三支子孙公建墓庐一栋俱全，安妥先灵，供奉祭祀，每岁清明挂祭，其文契字据轮流交管。今修家谱，绘图作记，昭兹来许云尔。</p>
<p align="right">潭房自明公裔谨识。</p>
<p align="right">本文摘自《善邑涧山周氏五修族谱》</p>]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>璞文公墓铭</title>
    <url>/posts/644ebdb2.html</url>
    <content><![CDATA[<p>公讳璞文，字元升，乃涧山逸士也。以谨厚自矢，而不撄情于阛阓；以山水自乐，而不锐志于功名；以淡泊自甘，而不营情于封殖。<span id="more"></span>守先祖之遗业，更振箕裘，足三事而备百物，陶然以泰，有庞公南阳之风焉。</p>
<p>居常恳恳，惟以务本敦伦为念。而持躬御物，恕其心，古其貌，茂其德，约其才。爱敬笃其前，贻谋善其后，和祥谦抑，孚其族，而闾里闻人，鲜有不倾心于公者。</p>
<p>犹忆公与严君素称莫逆，往来款洽，常竟日而不忍去。厥后遂缔姻好，使懋亲炙其仪范，佩服其事行。胡天不吊，礼成未几，而公溘然逝矣。</p>
<p>公生于辛丑年（1661）十月十四日，没于丁亥年（1707）十月二十五日，窆于白马山之原。懋不揣鄙陋，而题其墓铭曰：</p>
<p>河山之巅，河水之湄。佳气磅礴，古岩离奇。倚玉树分岐嶷，瞻泰岱兮心仪。咲落半山兮白云封貤，浣尽松风兮好爵难縻。餐玉露而茹商芝兮，堂开北海之醅。澄不清而挠不浊兮，韵增江夏之埤。植槐兮瑰琦，艺芳兮石麒。龙蟠凤舞，锡纯嘏而叶饎蠲兮，知吉人之天相。绵瓜瓞于隆兮。</p>
<p align="right">时乾隆元年（1736）季冬月，沩水梅川姜懋顿首拜撰。</p>
<p align="right">本文摘自《善邑涧山周氏五修族谱》</p>。]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>孝子蒋先游题案</title>
    <url>/posts/330b15e4.html</url>
    <content><![CDATA[<p>礼科抄出题请旌表，据前任湖南巡抚陈宝箴等疏称：“长沙府宁乡县老民顶戴孝子蒋先游，力稼承欢，色养尽礼。<span id="more"></span>道光七年（1827），其父染患痢症，数月不愈。先游朝夕侍侧，涤污尝药，求医祷天，不遗余力。父粥食，亦勿粒饭；父素食，亦勿茹晕。形容骨立，迄濒于危。医曰：‘粪而苦也，尚可为；否，难治。’先游遽伺粪次，染指而呁之，味良苦，药复进。父病寻瘳，人以为孝感。没年八十六岁，洵属孝行可嘉，应请旌表，月建总坊。”等因具题，奉旨：“该部议奏。”钦此。</p>
<p>钦遵到部，臣等议得：定例，该直省孝子、顺孙、义夫友兄、悌弟、节孝贞烈妇女，应请旌表者，由该督抚学政会同具题，并取具册结送部核议。又京师暨直省府、州、县、卫，各建忠义孝弟祠一，祠内立石碑，节孝祠外建大坊，应请旌表题名其上，身后设位祠中，春秋致祭。</p>
<p>其湖南孝子老民顶戴蒋先游一名，与旌表之例相符。遵照奏定章程：令各该督抚转饬查明，该州县尚未建坊者，给银三十两，官为另建总坊，题名其上；前经建总坊者，续行镌刻姓名其上，毋庸再给坊银；如本家自愿建坊及绅士愿在本州县捐建者，均听其便，与例相符。</p>
<p>光绪二十四年（1898）十月二十五日题，二十七日奉旨：“依议。”钦此。</p>
<p align="right">本文摘自《宁乡道林蒋氏十修族谱》</p>]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>孝子蒋先游礼部咨文</title>
    <url>/posts/15664d3a.html</url>
    <content><![CDATA[<p>礼部为行查事，仪制司案呈，据翰林院编修彭清藜呈称：“系湖南长沙县人，缘宁乡县姻亲孝子老民蒋先游，力稼承欢，色养尽礼。<span id="more"></span>道光七年（1827），其父染患痢症，数月不愈。先游朝夕侍侧，涤污尝药，求医祷天，不遗余力。父粥食，亦勿粒饭；父素食，亦勿茹荤。形容骨立，讫濒于危。医者曰：‘粪而苦，尚可为；否，不治。’先游遽伺秽次，染指而吮之，味良苦，药复进。父病寻瘳，人以为孝感。没于同治八年（1869），年八十六岁，洵属孝行可嘉，与旌表之例相符。职关戚谊，不忍听其湮没，为此取具同乡京官印结粘呈投递，伏乞恩准行查原籍，照例办理。”</p>
<p>等情具呈前来，相应行文该抚，即饬查明孝子蒋先游孝行事迹。如果与该员呈报相符，即行咨部，仍由该抚会同学政核实具题；如有不符之处，亦即具文咨覆，慎勿延玩可也。</p>
<p>咨湖南巡抚陈宝箴。光绪二十三年（1897）十月日。</p>
<p align="right">本文摘自《宁乡道林蒋氏十修族谱》</p>]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>运恢公墓志铭</title>
    <url>/posts/6071513.html</url>
    <content><![CDATA[<p>皇考运恢府君，讳本汀，先大父荣苗公之仲嗣，旌表孝子万余公之孙也。昆季三，府君居次。幼敏慧，精书算，以家事弃读。<span id="more"></span>性磊落豪爽，邻里戚族告急者，恒负债以周济之。岁戊子（1888），赞修家乘，不辞劳瘁，卓然完美。又筹备积谷，乡里赖以不饥。育不孝辈兄弟姊妹六人，相攸授室，课读劝耕，罔一日懈。尝谓男儿处世当立功勋，勖不孝辈先后从军。每朔望焚香祷祝，其属望之深，窃以未能满志为憾。</p>
<p>辛亥反正，次子笏殉难于广东前山。府君闻耗，方庆神州光复，未尝以爱子情切而悲也。然精神由是稍衰，卧病经岁。时不孝箕返自粤，不孝第返自鲁，侍病者久之。迄稍痊，复命分驰南北，而府君病遂不起。盖生平公尔忘私，大率若此。</p>
<p>府君生于清道光丁酉（1837）八月初十日亥时，没于民国元年（1912）壬子十二月十九日亥时，享年七十有六。配皇妣董太君，先府君卒。子四：隆箕，前清花翎游击、陆军步兵上校，四等文虎章、五等嘉禾章，署热河朝阳县知事，娶黄氏，庶孙氏；次隆笏，陆军步兵上尉，殉难广东，娶杨氏；三隆第，陆军步兵上校，娶董氏，庶王氏、荆氏；四隆策，娶张氏，继李氏。女两：长适李大宪，亦先府君没；次适鲁直平。孙五：岐昌、岱昌、峻昌、岳昌、峙昌。女孙九。</p>
<p>兹择民国二年（1913）十月十二日午时，安厝本邑麟峰乡十区金家湾上首浅深塘尾中乳山麓，首戌趾辰。禁系价买族熙丞关存祖业荒田两丘，横宽五丈九尺，直四丈五尺，并加买黄姓山边坟禁，直长五尺，横宽三丈。三子隆第于府君言行未能窥见万一，不敢侈述，谨志且铭。</p>
<p>铭曰：皇皇曾祖，积厚流光。越我皇考，玉韫昆岗。麟峰靳水，优游其旁。归真返璞，祖山之阳。千秋万祀，垂荫无疆。</p>
<p align="right">中华民国二年（1913）十月穀旦，男隆箕、笏、第、策，孙峻昌泣泐。</p>
<p align="right">本文摘自《宁乡道林蒋氏十修族谱》</p>]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>节母成太安人传略</title>
    <url>/posts/5a48ac02.html</url>
    <content><![CDATA[<p>民国八年（1919）岁己未，蒋君菊廷、梓林昆仲延余课其子弟读。暇常道其先曾王母成太安人苦节，辄嘘唏嗟叹。<span id="more"></span>以为母之节虽已闻于朝，表于闾，而家乘阙焉弗录，其何以慰先灵而诏后嗣？惟先生一表扬之，敢请。</p>
<p>余瞿然曰：“嘻！此当代有道而能文者之事也。余不学，无能道扬盛德，请辞。”越两年，余从军郴阳，梓林以书抵余，再三敦促。安人固余外王母行，其从子复为余姑夫，累戚重姻。辞不获，乃援笔草创之。其可乎？</p>
<p>梓林之言曰：“曾王母姓成氏，同邑太学生公女，年十四归我曾王父天赞公。吾家世敦朴素，朝读暮耕，公遂学为农。时高王父母在堂，曾王母以笄年为冢妇，随夫孝养，如冀郤缺之相敬。家庭之内，上而伯叔，中而娣姒，下至群从子女，一室雍和，不闻诟谇。生王父森冈公、叔王父玉华公。玉华公早卒。森冈公性刚直，不苟言笑，人多惮之。安人遇事训迪，不少宽贷。居无何，天赞公以暴疾卒，安人晕痛绝食，几以身殉。时翁姑在堂，孩提在抱，家人环劝，始强食以生。时年仅二十有六，盖自是永为未亡人矣。综计生平行己立身，为人所称道者，厥有数端，匪曰奇绝异行也，然固常人之所难者。吾家素俭薄务农。曾伯祖作霖公常馆于家，以亲属兼老人故，未尝特置馔食，草具杂陈，盏箸狼籍。安人辄私贮杯盘，洁而后进。他人效为之，恒不中度。历数年如一日。性好施与，家仅中赀，遇穷困者解推勿吝。清道光甲午（1834）、乙未（1835）连年荒歉，饥民排户坐食，富户不堪。吾家以通融升斗之故，虽经其门，头人扼不许犯，因得安然无恙。曾太姑母适萧氏，中年多子而丧明，长子羸疾，五岁不行，遂舍其母而母安人。安人亦忘其非己出，鞠育顾复，终得成人。安人同母昆弟五，皆修伟雄俊，落拓不羁。其父性卞急而目瞽，少不如意，即麾杖随之，皆逃避，则迁怒其母。适安人归，呼兄弟跪庭前，数其罪，代施鞭鞑，以释父怒。皆帖服不敢置辞。此皆吾兄弟所习闻而目见者如此。至其孝姑嫜、和妯娌、相夫教子、循循礼则、慈柔御下、勤俭持躬、婚丧实祭、黾勉有亡，举妇职之所当尽者，曲尽无遗，不能具述，亦无所用其殚述也。清同治元年（1862），诏访节孝，有司以闻，特邀旌表，予诰建坊，春秋崇祀节孝祠，胥如例。而次祖姑适黄，早寡，节操与安人同，亦得旌表。人谓其有是母乃有是女，洵不虚也。安人素患气疾，大都抑郁艰辛所致，发则晕倒惊人，得吾父细心按摩，乃稍解。年届古稀，常持杵捣衣，以示勤劳。暇则为孙曾历数往事，至声泪俱下。隽昌等少不更事，但闻其言之悲，而其历境之苦。则非独人不及知，即隽昌等亦不能尽述也。”</p>
<p>梓林言至此，泪涔涔下，余亦为之酸楚动容。乃作而言曰：“吾戚䣊中，昔时淑德懿媺之行有如是哉！而何今者之不见也？夫尊师原以重道，而鄙琐者忽之；周急所以济贫，而纤啬者吝之；至于慈幼以及人之幼，则持久为难；督责可专于严君，而难于假借。此在丈夫行之，犹以为难能可贵，而安人以巾帼而行丈夫难行之事，岂独懔然节义为家乘之光、乡邦之荣哉？宜其曾元叠起，五世同堂，颐养天和，寿跻大耋。所谓为善必昌，而迟速有时者，理固然欤！”</p>
<p>余既重其请，因为草创大略，著于篇，以俟乎能言之君子采择而润色焉。</p>
<p align="right">民国十一年（1922）春二月，姻世再侄姚邦鉴谨撰。</p>
<p align="right">本文摘自《宁乡道林蒋氏十修族谱》</p>]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>二十派瑞彩公传</title>
    <url>/posts/17cbf9ff.html</url>
    <content><![CDATA[<p>君讳隆楙，字瑞彩，族兄成翁季子也。性谨愿，少与诸兄弟同力合作，不避寒暑。析著后，贸迁有无，诚实不欺，家以是起。<span id="more"></span>痛父先亡，迎养母刘氏于家，偕室朱氏服劳奉养，悉中礼经。母病，侍汤药，竭诚祈禳，俟愈乃已。及母没，哀痛甚至，丧葬从丰，独身任之，未尝与兄弟均派。</p>
<p>一派祖光甫公祠谱久未续，族祖书林公倡议多年，以经费难筹中辍。适君接任祠董事，极力赞成，时用费支绌，赖君垫借挪移，竭尽心力，谱得以迅速成功。君司出纳，勤慎，例得辛赀，君坚却不受。梓人来家取刊赀，及族人送费，或信宿淹留，供给酒肴，无倦色，从未向祠索津贴。</p>
<p>三派祖子贤公历未有祠祀，君与先兄松祺倡置楼屋塘业，岁以两大人忌日修祀，此皆君之力也。君自中年后，家政交长子锡荣主持，一意经纪地方公务。各董事募收钱谷，概交君家储存待用，知君操守廉洁，可无染指嫌也。</p>
<p>与人交，肝胆心照，借贷少吝，不能偿者，辄取劵焚之。余亦前通挪数次未偿，君未尝介意。家中储积谷米，俟荒月平价粜，或照时价略减。自奉俭约，而于宗族乡党来家宴会，肴馔必丰洁。性嗜酒，饮不至乱。病革时，嘱诸子宁戚母易樽节经费。留余赀，清查附近七团贫户，按口给钱，约费洋百余圆，里人感之。</p>
<p>此君立身行事之大概也。余与君交厚，不敢饰词溢美，谨就所及知者为传，以诒君嗣，俾异日刊诸家乘，庶君之行谊不至久而就湮君。</p>
<p>娶朱氏，子三：长昌浩，工书算，佐君起家；次昌润，奋于学；三昌汉，勤俭守成。孙曾蕃衍，方兴未艾，人以为君诒谷所致云。</p>
<p align="right">族本曦曙东拜撰。</p>
<p align="right">本文摘自《宁乡道林蒋氏十修族谱》</p>]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>易宜人传</title>
    <url>/posts/e71bb331.html</url>
    <content><![CDATA[<p>昔读《葩经》，见《桃夭》篇咏文王之化，独于女子之宜家宜室，三致意焉。窃尝疑之，阅世既久，然后知家之暌恒由妇人。<span id="more"></span>且以闺闱未学之人，日与家人长共晨夕，刚柔各性，嫌怨辄生，而能一一和顺之，不诚难乎哉！若吾族易宜人者，实可无愧矣。</p>
<p>宜人同县易翁讳学礼女，幼娴姆训。及笄，归吾蒋，为我房十九世本纵妻，于曦为共八世祖之兄嫂。自入门，宫事棣棣，舅姑才之，委以内政。宜人缀畸缉断，措置裕如。夫昆季六，两出为诸父后，时尚同居，一门数十人，和气感孚，终岁声无诟谇。及分爨，迁徙靡定，高堂亦既衰矣，怡养依匕，欢忘迟暮。其从居夫弟均未娶，凡中馈浣濯一切琐务，身独任之。宵眠落月，起视明星，无几微劳怨意。</p>
<p>道光乙未（1835）旱，率子女采野蔌，和豆粥充饥，留饭食夫弟，俾尽力穑事，秋获遂独丰。至己酉（1849），又岁饥，贫民掠富室谷，一时风靡，纷纷效尤。宜人属子侄坚守本分，且遣人邀亲族之附和者至家，婉言劝戒之，皆醒悟，得不丽于法。后有季娣，金陵女也，与家人志不相得，宜人愈待以柔，为抚其子女，薰然成和。旋求分，乃劝夫如其愿，终全伦谊。尚有仲氏、叔氏两夫弟，鳏无后，极力赞成，得歌似续。且谓夫曰：“两叔少年与君共苦，晚宜同甘，今皆逾五十，可休养也。”</p>
<p>凡门内之行，类如此。而待戚邻里党，尤好周人急。捐帨后归葬祖山，沿途尾棺而泣者，实繁有人。非慈惠之感人，于平时能得此乎？</p>
<p>噫！以宜人相夫之勤之俭，恭于姑嫜，和于室家，德音之播于人口，方之《周南》被化之淑女，有何不逮？享年五十有三，子五：隆炽、隆灼、隆焕、隆焜、隆耀。焜以军功洊保蓝翎守备，原任甘州提标某营千总，以覃恩请封父母，得封宜人。耀佐戎积劳，保县丞。孙曾方蔚起。</p>
<p>今距宜人之没五十余年矣，阴教沈沦，自由相尚，问宜人懿范，可复睹于今日乎？曦行年八十有六，犹及稔当年事迹，略述一二，付诸宗谱，表宜人阃德，亦欲来妇吾蒋者有所取法焉。</p>
<p align="right">民国十一年（1922）秋谷日，夫族弟本曦拜撰。</p>
<p align="right">本文摘自《宁乡道林蒋氏十修族谱》</p>]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>二十派周孺人墓志铭</title>
    <url>/posts/2dd2fe88.html</url>
    <content><![CDATA[<p>伯母周孺人，邑庠洪焘公长女。五龄丧母，哀若成人。大母抚养成立，及笄，归我伯榕村，敬戒无违。<span id="more"></span>年二十四，伯游新疆，未阻行，惟嘱早还，慰倚门望。事曾大父及大父母，务得欢心，不受谴责。大母没，哀逾恒；曾大父没，亦如之。</p>
<p>析居后，汲水植蔬，采薪，备极劳苦。伯久不归，恐大父思子心伤，日问视承欢，无几微怨恨见于辞色。自奉薄，而膳养特丰。不喜观赛会演剧，惟岁爇炷香，祀王真君，为伯祈福。独处空闺三十五年，贞洁自守，与其适黄姓妹，可称双璧，族邻莫不钦敬。大母亡后，事大父益谨。民国丁巳（1917）夏，大父患疟，日与诸母侍汤药，获痊。己旋染疟，以葭月下浣没。</p>
<p>女两，适黄，适杨。疾剧时，抚季父耀廷次子绪昌为嗣。大父悯其苦命，绪昌卜葬兵马冲围山首，癸趾丁，竖碑修墓。族姻多以诗表其节操。应昌受伯母恩重，为志其略，而缀以铭。</p>
<p>铭曰：名未寡，寡无殊。三十年独处，备历艰劬。冰玉清洁，贞正自娱。卜葬围山，灵其妥于斯，而永于斯乎！</p>
<p align="right">从子应昌撰。</p>
<p align="right">本文摘自《宁乡道林蒋氏十修族谱》</p>]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>子元先生六十寿序</title>
    <url>/posts/ba442496.html</url>
    <content><![CDATA[<p>岁阴历丁巳（1917）冬十一月，邦人士以宁乡子元蒋先生暨陶夫人六十览揆之辰告。时则爱日晨丽，岁星夕明，海筹益龄，桦烛贡瑞。<span id="more"></span>闿等躬逢嘉祉，分属通家，谨为制锦称觞，宣言于众曰：一国之大政，曰军政，曰法政，曰财政，必待其人而后举；一乡之要务，曰兴学，曰自治，曰团务，亦必得其人而后行。苟非才足以有为，学足以致用，未有能措施裕如者。况夫刑于之化，施及邦家；燕喜之澄，申言寿母。古非溢美，今实罕俦。若先生与夫人者，其庶几乎！</p>
<p>先生系出安阳，世有懿德，盖旌表孝行公先游公之文孙，历官资政泽穗公之令子也。姿性颖慧，器岸宏通。早岁猎史演图，深探秘奥；剬诗缉颁，发为文章。而又识见悬殊，以为学问与时转易。当欧风东渐之会，访英学士，研究英文、数术、理化诸科学。拘守章句者辈，既羡先生年未弱冠，文名藉甚，而不肆志帖括，以弋取科名，又为先生惜。庸讵知时至今日，湘人之讲求西学，得以竞争于世界者，竟胚胎于先生乎！</p>
<p>学既成，先后徇蒋月华统领、徐虎臣军门之请，相与运筹帷幄。中法之役，转战安南等处，多立奇功。琼崖之役，平海盗，办善后，筹发旧营积欠饷糈，萧曹望重，专阃仗以扶持；管乐名齐，全军因而感颂。其参赞军政也已如此。</p>
<p>先生优申韩学，在粤充臬署刑幕者年余，狱多平反，生命曲为全活，案无留滞，善类仍恐株连，与其隐德滋惭，曷若洁身引退，权衡轻重，翩然而行。其于刑法界也，非蔼然仁者之用心，曷克有是？</p>
<p>嗣后之宁、之鄂，历办督销厘税、膏捐各局务，国帑岁增，商民乐业。有制献裕课恤商诸额，表扬德政者，媲刘士安之详核而得其平，具桑宏羊之精明而殊其刻。其擅誉财政也，更如此。</p>
<p>夫先生以一书生，冶军、法、财三政为一炉，数十年间，毫无遗恨，信可谓不负所学矣。君子于是知天地氤氲勃郁之气，萃于山谷，而钟于畸人。其閟极也莫窥厥蕴，及其宣泄，则产为芝菌、为栋梁，降为醴泉，升为霖雨。盖根茂者其实遂，膏沃者其光晔，精神所贯澈，天心人事所感孚，有固然者。又况衡岳之钟灵毓秀，不自今日始哉！</p>
<p>然则先生宣力国家，既已声猷弸襮。迩年角巾私第，乐赋遂初，纵使忧乐忘怀，不闻世事，揆之情理，谁曰不宜？乃退处家园，犹殷殷以宗族乡党为念。于族学、地方小学，则督促以举办之；于自治及保卫团，则竭蹶以维持之。迄今珂乡数十里，学风丕振，匪党绝踪。微先生教育之深、威望之重，孰能致之？然而《齐风》首重鸡鸣，佳偶争传鹿挽，内助之美，洵有相得益彰者。粤维夫人毓自名门，夙娴礼教，女红之暇，善读书经史百家，讽诵有得，尤工书法，得卫夫人遗意。至其相先生也，同心静好，而琴瑟以和；皓首相庄，而河山并老。先生出任国事，夫人乃事舅姑，课子女，使无内顾之忧；先生入主乡评，夫人乃洁饮膳，款宾朋，勉尽中馈之职。先生以鹤俸所入，周济族戚之贫乏，补助士林之膏火；夫人则冬衣夏扇，分给贫氓，义粟仁浆，减粜荒岁。芳规淑行，内外交孚，宜其积累所贻，聿昌厥后也。</p>
<p>与嗣君一是为铁铮，少学书，性倜荡，请缨负终军之志，投笔怀定远之风，向学情殷，远游日、奥。归国后，叠膺军职，历赞戎机。本年南北交绥，省垣人心浮动，嗣君支危局，肩巨艰，全湘父老子弟安堵无恐。观于嗣君之建设，人皆以国器推之，固不仅女公子作门楣，能绍美于夫人已也。</p>
<p>虽然，抑又有进者，今兹时局纷歧，难犹未已。嗣君既出其才略，为桑梓策安全，必益有以筹其远者大者，使海内弭争息战，销兵气为日月之光，慰群生以云霓之望。其勋名事业所成就，与先生一生出处大节相辉映。吾意先生与夫人高堂颐养，顾而乐之，福祉隆隆，方兴正未有艾也。谨即以是为异日耄耋期颐之劵。</p>
<p align="right">陆军上将、湖南督军兼省长、世愚侄谭延闿拜撰。</p>
<p align="right">本文摘自《宁乡道林蒋氏十修族谱》</p>]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>族叔曙东先生八旬寿序</title>
    <url>/posts/a0157208.html</url>
    <content><![CDATA[<p>《尚书》称寿为五福之首，其散见于《诗》、《礼》、《论》、《孟》者，皆谓得寿必本仁德。然皆泛论比喻，未有联缀成文序以赠人者。<span id="more"></span>自明归熙甫始创为之，后世效之，成为风俗。然多铺张颂扬，鲜能纪实，世风好谀故也。</p>
<p>今腊七日，为族叔曙东公八旬初度，众以序属余。余谫陋，惧弗文，不足以光耆硕，辞。继思公之言行有不容湮没者，唯实录而已，不在夫文之佳妙也，何辞为？</p>
<p>公派名本曦，品学为余族望。少颖悟，读书过目成诵，有神童誉。长而渊博能文，下笔千言，如夙构然。数奇屡踬文场，旋遘目疾，绝意进取，以举业家居，授徒里中，贤俊多出其门下，如陶观察森甲辈，其高足弟子也。</p>
<p>生平好引诱后进，谆谆如不及。与人交，至诚无伪。人有善，津津乐道之，虽薄技亦赞不绝口。处家庭间，尤能持大义，不自营私利。公考芳墀公与诸从子析产时，出私金妥公债，实公倡其议焉。</p>
<p>同治初元，湘乡族果敏公益沣由粤奉调平浙，道经省垣，公与余先君往谒，叙族谊。果敏喜，令皆随往佐军事。同邑刘果敏公典、周尚书公达武，夙器重公，亦皆以书招之。公以母何孺人有心疾，愈发无时，侍汤药不忍离，均辞不赴，非高尚固孺慕也。孺人弃养，宿墓侧月余方归。丁外艰，哀毁一中礼度。德配早逝，不再娶，其孝义梗概，率类此。</p>
<p>于族间，先世丘墓事迹，知记颇悉。戊子九修谱成，公力居多。芳墀公常董邑中公事，卓卓有声望，公继理都事，排难解纷，正直无或偏狥，人亦无怨尤者。</p>
<p>晚年优游闲散，间以所阅历闻见者发为诗歌，寓感慨焉，积久成帙，藏于家待梓。家故不丰，子孙食指且多，命析炊，公独日游无停趾，意泊如也。虽登大耋，犹徤步啖饭如壮时，年少者且莫能及。《易》曰：“天行健，君子以自强不息。”公殆得天气之清，而行君子之强健者也。祝公期颐，信可征已。</p>
<p align="right">民国四年（1915）乙卯冬月，族侄隆栋拜撰。</p>
<p align="right">本文摘自《宁乡道林蒋氏十修族谱》</p>]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>陶夫人墓志</title>
    <url>/posts/c43e72df.html</url>
    <content><![CDATA[<p>夫人姓陶氏，清二品封职讳美韺公三女，前署常镇道、寿春镇讳森甲之妹。生于前清咸丰九年（1859）己未八月二十七日子时。<span id="more"></span></p>
<p>同治五年（1866）丙寅冬，为童媳于余家，与沩同受庭训，三年诵《四书》《礼记》及诸杂书盈尺。先君秀歧公尝称道之。继弃读，习女红，事吾祖父母、父母，皆先意承欢。光绪十三年（1887），先君弃养，家境日蹙。余尝橐笔远游，夫人当艰难拮据之际，百计撑持，上奉衰姑，下蓄儿女，中恤亲眷，牵萝补屋，族里称贤。</p>
<p>有清末季，余归自鄂西，宦囊颇裕，子隆权亦由东西洋游学回华，历膺差缺。夫人于兹十年来，始稍稍慰。民国七年（1918）戊午阴历六月二十五日，陪客至道林观剧，忽然中痰，风雨大作，延至亥刻身故，年六十岁。居恒严气正性，不苟言笑，不信巫医，内外肃然，老幼敬畏。此去其为神乎？</p>
<p>子一，隆权，宣统庚戌（1910）科举人，陆军步兵上校，简任湖南督军署上校参谋。媳陶氏、李氏、黄氏，均早故，严氏，庶邓氏。女二：长适陆军步兵少校欧阳恺，次瑞贞殇。女孙宝贞，黄出；玉贞严出，均幼。</p>
<p>是年十月十三日，葬四都十区牌楼湾住屋上手官子塘滩田月弦丘，艮山坤向兼寅申。</p>
<p align="right">杖期生蒋本沩泣志并书</p>
<p align="right">本文摘自《宁乡道林蒋氏十修族谱》</p>]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>十七派启贤公、十八派芳墀公合葬墓志铭</title>
    <url>/posts/3e63fc67.html</url>
    <content><![CDATA[<p>公讳先才，字启贤，宁乡道林蒋氏，元兵部中书省兼国史大夫光甫公裔也。生平力行善事，志旌仁厚。<span id="more"></span>配陈，勤俭起家，置腴产百八十亩，今兵马冲公祀田，其始创也。男三：泽源，配谭；泽泮，配齐；泽汪，国庠生，配何。女三。孙本晖、晫、曙、暄<sub>（从九）</sub>、旸、曦<sub>（国庠）</sub>、昀<sub>（历任四川照磨、典史、巡检）</sub>。曾元来多，未详叙。公生清乾隆三十六年辛卯（1771），没于道光十九年己亥（1839），年六十九。以民国乙卯（1915）再迁本邑四都十区文士冲山，巳亥向兼乾巽。</p>
<p>显考讳泽汪，字芳墀，尤好行义举，倡修县垣祖祠墓及近地桥路，广施济，好排解，其尤表著者也。三男：本旸，配罗；本曦，配易；昀，配张。女三。孙隆荃、藻<sub>（从九）</sub>、蕙、芷、蔚、藩、棻。棻，三等文虎章、陆军少将。曾玄孙未详叙。公生清嘉庆十七年（1812）壬申，没于光绪二十年（1894）甲午，年八十三。以民国乙卯（1915）祔葬祖考茔右，同向。</p>
<p>铭曰：永定厥封，父子相从。德垂后裔，以保世滋大于无穷。</p>
<p align="right">民国十一年（1922）壬戌秋月谷日，孙本曦、昀谨撰。</p>
<p align="right">本文摘自《宁乡道林蒋氏十修族谱》</p>]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>蒋府君芳墀先生改葬墓志铭</title>
    <url>/posts/464ebe6a.html</url>
    <content><![CDATA[<p>府君讳泽汪，字芳墀，宁乡太学生，世居道林。父讳先才，仁厚，详邑志。府君生于清嘉庆壬申（1812），没于光绪甲午（1894），年八十有三。<span id="more"></span>原葬牛栏塘山，改葬文士冲山。</p>
<p>子本旸卒，本曦积学不售，本昀历任四川马边厅照磨、三台、西昌等县典史、南部富村驿巡检。孙隆荃、隆藻、隆蕙、隆芷、隆蔚、隆萼、隆藩、隆棻。棻，三等文虎章、陆军少将。曾玄孙多，详其子所纂志。</p>
<p>府君既迁窀穸，本曦以书来索志于瀚昌。府君固瀚昌之父执也，谨志而铭之曰：蒋之簿阀，实自元始。彦明兵部，与修国史。著籍道林，七百余祀。世有令德，衣冠簇起。笃生先生，以读以耕。佐父克家，惟俭惟清。侍兄恶疾，弥月艰辛。亲有贫嫠，养终其身。以兹庸行，为邑闻人。性行刚方，排难解纷。邑中耆宿，连茹汇征。荒政克襄，钱漕剂平。捕蝗驱盗，乡赖以宁。绍武彦方，比德康成。品齿齐尊，扬家斯巩。栖神荒埏，树阡幽陇。麟凤辈出，福禄泽永。</p>
<p align="right">清选举硕学通儒，本省举人，简放河南检察厅长，世愚侄李瀚昌谨撰。</p>
<p align="right">本文摘自《宁乡道林蒋氏十修族谱》</p>]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>芳墀公原葬墓志铭</title>
    <url>/posts/e03d4ff4.html</url>
    <content><![CDATA[<p>光绪甲午（1894）夏，余奉命征倭，将启行，忽接门人蒋作藩书，道其祖芳墀封翁考终，附行状，乞为文志墓。<span id="more"></span>取而略次之。</p>
<p>翁讳泽汪，字芳墀，太学生，世居宁乡道林。少好读书，目十行下。以亲老，佐兄持门户，辍学。侍兄，恶疾不厌秽。兄没，亲继逝，翼两兄子成立。哀诸母母子茕独，养终其身。</p>
<p>翁干略开敏。咸丰间，与里人治团练，驱盗贼，搜捕蝗蝻，地方以宁。同治初，综县局务，公正廉直，名流到今。后县中行诸义举，皆翁赞助，以观厥成。历任邑侯皆倚之。而又以其间拯救饥荒，排解纷难，倡修远祖祠墓、近地桥路不倦。寿终八十三。</p>
<p>子旸力田，曦力学，昀官少尉。孙曾众多。葬翁祖山。余仓卒志之，而缀以铭，未足以言文也。铭曰：大沩千丈横天空，磅礴郁积生英雄。安阳华胄有一翁，家庭能敦孝友风。名虽未扬略恢充，德周于人功亦隆。年逾大耋颜犹童，翩然骑鹤上苍穹。呜咽流涕遐迩同，文孙乞铭状相从。略加点窜康幽宫，寿诸贞珉垂无穷。</p>
<p align="right">钦差大臣、二等男、前甘肃新疆巡抚刘锦棠拜撰。</p>
<p align="right">本文摘自《宁乡道林蒋氏十修族谱》</p>]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>世伯蒋芳墀先生传</title>
    <url>/posts/2122d845.html</url>
    <content><![CDATA[<p>先生讳泽汪，字芳墀，册名廷桢，清太学生，世居宁乡道林，先资政公之故人也。道光末，漕政坏，吏与豪结，苦民，郡县一辙。<span id="more"></span>吾邑漕石输银逾七两，冬杪群号，县令不顾，必大豪至乃议，人呼曰“漕口”，率分肥。会湘潭周举人焕南揭其害于大府，漕稍核实。先资政公与刘通政典继之，重先生廉正，引相佐，害除。县设局征催，先生后综局务，直声流传到今。</p>
<p>先生性惇厚，诸母罗母子茕独无依，承父志，敬养终其身，丧葬如礼。伯兄痢时，遗矢于箦，手掬而瀚之，亲涤圊焉，旋卒。仲兄亦逝，继综家政，仅中人赀。人欺其尊人长厚，岁暮挈妇孺至，强索秋熟，则取其禾，尝持梃独出，伏垄上，彼闻而遁。父母没，翼诸子如子，久始析产，有宿债，则鬻己田宅以偿之，而营新宅于万吉村，凡此皆人所不为者也。</p>
<p>先生少苦家难，弃学早，人或私嘲以木讷少文。同里周举人封万者，昆仲科甲，或讼之大吏，牒下县，一室惊，县胥匿词不给钞，索费巨。先生佯厚胥，借观而默识之，归诵于周，无一字遗讹，周惊服，折辈行与交，且属其子：“吾没后，渠可倚也。”邻里为改观，大事待以取决，规条劵约皆出其手，解纷排难，蒙直言之惠者多。</p>
<p>咸丰间，湘承道光己酉（1849）凶荒之敝，重以壬子（1852）粤氛、丁巳（1857）蝗害，匪乘而蜂起，民从而鸱张。先生除莠安良，捕蝻弭患。己未（1859）闻寇警，清乡练兵。同治壬戌（1862），县遇水灾，在局筹赈，且购沅江谷拯道林饥。癸亥（1863）祈雨救旱，庚午（1870）减粜救荒。二十年来，备尝劳瘁。斯时人心尚一，与资政公和如羹焉，不啻宰夫和之齐之以味也。</p>
<p>蒋氏系出安阳侯，侯裔有讳文炳者，宋初官宁，先生倡建祠成。湘乡蒋巡抚益沣招资政宴饮落之，仰观俯察，工巨而用廉。尝闻之资政公，古称司马光脚踏实地，先生其庶乎。寿终八十有三。子本旸力田，曦太学生，昀历任四川丞尉。孙曾玄多，不具述。</p>
<p>瀚少与昀共学，又与曦厚相交，乃仅于县城一见先生。今往矣，所遗先资政公嘉树犹参差，故宅中每一过焉，低徊不能去。</p>
<p align="right">清选举硕学通儒，本省举人，简放河南检察厅长，世愚侄李瀚昌谨撰。</p>
<p align="right">本文摘自《宁乡道林蒋氏十修族谱》</p>]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>重录颜氏元琛公之妻刘氏节母生祠记</title>
    <url>/posts/2c79281d.html</url>
    <content><![CDATA[<p>吾邑地有枫林坳，去予居六十里，予弟百川家于此。戊子冬（1768），予主讲岳麓，百川以举明经，一日来省予。<span id="more"></span>坐定，告予曰：“我比邻有节妇者，颜姓元琛之妻，刘氏女也。年十四归元琛，事舅姑甚欢，相夫子贤且能。甫十载，夫亡，生一女亦夭，茕茕无子。时妇年二十四，矢志不嫁，因子其犹子宗颜，附育婚教，无异己出。而营家勤苦俭约，月下灯前，纺积无宁刻，衣食淡薄。夫遗田止三十五亩，坚守未坠，又自摒挡置田二十六亩。邻里异之，闻诸当事，采入邑乘中。今年满六十，子宗颜念其母苦守者凡三十六年，于旌表定例久合，而家薄力绵，不能请旌建坊，窃欲作一祠安母主，且逮母存日建之，以慰母心。异日子孙奉香火，以永母祀。因以告其母，母旋泣下曰：‘儿为我建祠，能念我矣。但我自尔父去后，此三十六年中，恨不早与尔父同穴，往往魂梦相依，如存日事。今欲建祠，誓不舍尔父独居，必先建尔父神主于我位之左，俾尔父受此馨香，而我特以未亡人与焉，庶几死安而生亦顺耳。’又曰：‘儿欲建祠，则祠后事亦宜预定。计尔父遗田三十五亩外，我会添置田二十六亩，今以十二亩入祠，供四时香烛之费；以四亩与胞侄宗榜，志我遗念；其余十亩并父遗田共四十五亩，永为尔承继之业。其祠宇地基及砖瓦匠作诸费，皆我自任之，不以累汝。’言讫，母子相抱涕泣如雨。”</p>
<p>百川述毕后，又开示节略，与前语同。予询其里人，亦如出一口。今其子宗颜亦以此踵门来请，予故扩其实志之。其先入夫主者，妇统于所夫也，仍独标为刘氏祠者祠为刘氏节建也。何以不称节妇祠？曰：未奉建坊之命，不敢擅自表也。年例久符，何以不上请建坊？曰：孤弱不能上达，姑立此祠以待后之仁人也。仁人何以可待？曰：此事上为朝廷培节义，下为草野维风化，仁人之所乐为也。其以田从祠者，有田而后祠可久也。其祠中田与所遗田各别者，杜争而教义也。因怃然而为赞曰：惜哉此妇，不男子身。男子有此忠尽之臣，例膺国典，未勒贞珉，臻轩若采，彤管犹新。达之我后，自降恩纶，祠主引领，当事仁人。</p>
<p>时乾隆三十四年（1769）己丑岁季夏月上瀚，赐进士出身、承德郎、宗人府主事兼礼乐两管纂修官、经吏馆校勘、议叙加一级、纪录六次、例授奉直大夫、膺荐七次、奉召五次、题聘湖南通省岳麓书院长、前内阁中书科中书舍人王文清<sub>（九溪氏）</sub>撰。</p>
<h3 id="附载："><a href="#附载：" class="headerlink" title="附载："></a>附载：</h3><p>乾隆己丑（1769）孟冬月穀旦，为颜节母刘老孺人生祠，赐进士出身、国子监司业、前翰林院编修、充顺天乙酉同考官、加一级、纪录六次、同里侍生刘亨地，拜题匾“节标彤管”，联：兰蕙茁芳阶，人仰慈徽更永他年俎豆；米霜凝寿骨，天嘉贞德频添此日春秋。</p>
<p align="right">宣统元年（1909）己酉春月穀旦，嗣孙公录。</p>
<p align="right">本文摘自《颜氏续修支谱》</p>]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>灵官滩唐孺人、朱孺人墓图及碑文</title>
    <url>/posts/b10a2593.html</url>
    <content><![CDATA[<p>右地在宁乡四都九区赤墈头灵官滩，文耀公配唐孺人暨天吉公配朱孺人之墓在焉。龙自石柱山跌落平田，穿田开帐，束咽过峡，脉络分明。<span id="more"></span>到头平中起突，喝螃蠏形。溪水横过，下水逆上，绕左合左水入溪。四山环绕，罗城周密，洵吉壤也。墓田详载派系注下，不赘。</p>
<h3 id="碑文"><a href="#碑文" class="headerlink" title="碑文"></a>碑文</h3><p><strong><center>碑文</center></strong></p>
<p>出邑治迎薰门之南，逦迤而西百余里，曰英谢台，折而左趋，峰回路转，开敞而平，有滩焉，曰灵官，因俗所祀，遂以名。滩之上墓两，傅奉峨之大父文耀公配唐氏，暨父天吉公配朱在焉。环滩墓田十二亩，供祭扫也。</p>
<p>唐氏之葬以乾隆二年（1737）丁巳，越十二年戊辰（1748），而朱祔。《周礼》墓大夫令国民族葬，例得祔于姑也。於戏！五十年来，凡豪右巨家，其过而为墟者有之，其迁徙而忘首丘者有之。至于宰木萧萧，悲风凛烈，残碑断碣之旁，荒榛废莽，止供芸夫牧竖、狐狸鼯鼪之游。十亩蒿莱，一盂麦饭，过而吊者，即欲问为谁氏之原，而不可得，奚复有子拜于前、孙拜于后，奠春野之蔬、秋田之麦，相与指某丘某陇为先人栖魄之乡也哉？</p>
<p>今奉峨自大父以来，聚族于斯，相守勿失。岁时上冢，子姓兄弟于于而来，以故封植依然，樵采无恙。嘻！可不谓盛与！而奉峨尤以生齿既繁，人文鹊起，其学胶庠，登贤书，升仕籍者，或皆以故不得时时作西陵墓田之望。间有倾圮，少长环集，谋牒诸本宗，而散处者卒难集事，志未遂。毅然重修之。鸠工庇材，刈荆整垣，环滩扣以石，费金百，无虞坍塌，无虑崩骞。呜呼！是其可嘉也已。</p>
<p>唐氏生子三：之达、迪、远。迪，奉峨父也。朱氏生子八：祚珙、业、谟、琬、理、潢、胡、章。章，即奉峨也。其与重修者，羽贤、翰贤、楚贤、严贤、省贤、用斋、端法、淇定、仁范，于例得附书，故书之。</p>
<p>或曰：“易墓非古也，古不修墓。”君子曰：“孔子之合葬于防也，封之崇四尺。”奉峨之重修也，宜。</p>
<p align="right">乾隆五十有九年（1794）岁在甲寅季冬月上浣吉日，玉潭胡泽汇记。</p>
<p align="right">本文摘自《傅氏宁乡道林支谱》</p>]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>栗卿公旧叙</title>
    <url>/posts/cf30c53a.html</url>
    <content><![CDATA[<p>世风靡定，先进渐凋。往事云遥，非简编所垂、金石所纪，每虞荒渺。以故传闻者多失，臆断者尤乖。<span id="more"></span>如我族谱牒，乾隆初年，巴陵龙川公所修，湘阴文略公所辑，或分一人为两人，或以父子为兄弟，而生没葬之失考者，尤不能屈指数。皆因前此兵燹之后，谱牒失修，子孙不知，遂致祖父次序亦颠倒错乱。</p>
<p>今他支多以龙川谱为据，而我支则我曾祖严山公据先人遗墨为之厘正，适与廷鹤公墓志相合。遂于道光八年（1828），从族众之请，命我祖云门公续修之，乃无差谬。</p>
<p>第自同治庚午（1870），从叔书卿公、兰庄公再续而后，迄今又三十余年。添丁既多，而绝房之没葬又多失考。当此海内多事之秋，与吾祖同辈者已无，与吾父同辈者仅数人，与吾同辈者亦多凋谢，而方来者于祖先之事多属茫然。不及此际再续修之，保无若文略之错误乎？</p>
<p>族因是建议，约各造亲供，以成厥事。乃历数年，尚无成局。今春，共以纂辑事授谔，谔亦以事关重大，不敢辞。遂于亲供之未至者催之，已至而未明者访之，不惮跋涉之劳、缮写之力。越数月，稿始成。</p>
<p>然观旧谱，前修之始说公者，既失之远；后修之始廷鹤公者，又失之近。爰细考其间，据廷鹤公墓志及省垣始建公祠合约，定澄公为始祖。复以世代递积，子孙益繁，接连书之，阅者难于明晰。遂于大分支处分叙之，小分支处注明之，求其开卷了然。此皆斟酌再四，理所当然，而后敢然者也。</p>
<p>他如旧例之宜循者，必循之；其有不能固执者，亦不得不少变之。酌乎理，亦准乎情。质之族众，莫不许可。乃设局开雕，按房编号颁发。覩斯谱者，其于水源木本、派别支分之故，当无不如烛照数计，而无纷然莫辨之虞也。</p>
<p>后人踵而修之，不至历年太久，幸无世变，又何至有颠倒错乱之失乎？谨志数言，非敢云叙。</p>
<p align="right">光绪三十年（1900），岁在关逢执徐，孟秋月穀旦，嗣孙宗谔（栗卿氏）敬撰。</p>
<p align="right">本文摘自《傅氏宁乡道林支谱》</p>]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>兰庄公旧叙</title>
    <url>/posts/c8c5d30b.html</url>
    <content><![CDATA[<p>朝廷之史、郡邑之志，炳炳麟麟，卓乎大观。士人搜罗闳博，罔不乐藉手以信今而传后。谱则一家言耳，其体例约，其行文直，其叙事琐细而周密，如家人妇女之面相告语也，如布帛菽粟之了无新奇也，如田地山场之确可稽查也。<span id="more"></span>不参臆断，不徇私情，朴朴实实。视史与志之手笔，似乎人人可以从事者。顾每每迁延不就，于是高曾之世系有颠倒而失序者矣，期功之服属有混乱而不明者矣，坟墓之契载失传，支庶之迁流莫考。以云敬宗，宗何由敬？以云收族，族何以收？一家事，莫或促之，而遂泄泄然置之，不孝孰大于是？</p>
<p>方今东南大定，食毛履土之众，安土重迁。凡所以润色鸿业者，罔敢自弃，而谱之以族得民者，尚不重为检校，其有所待欤？其果何所待欤？</p>
<p>我族自说公受姓以来，三四千年，名贤之附见于史志者，指不胜屈。顾通谱未修，殊难确数。国初文耀公自阴迁宁，丁明季丧乱之余，播越震荡，桑梓莫亲。至嘉庆年，始建祠于道林市，定怀松公为一派祖，敬宗也。道光戊子（1828），纂辑支谱，合湘阴如松公房，收族也。尔时建局于家塾侧，岩与书卿兄均年方幼学，偷读书暇，见局中诸伯叔各司厥事，亦未知谱之何以修者。约略寻其绪言，则溯始之必慎也，分支之必详也，生没坟墓之宜考也，名字号行与夫科名职衔之不容混也，契据礼文必录，婚嫁承抚必严，新定派歌示后人有所遵循，而族姓归于画一也。发谱有字号，会谱有戳记，敬谨之至也。手泽未湮，而谱局诸老落落如晨星，阅世阅人，其宜增加者，又层见而叠出。前辈订以三十年一续，今已四十余年矣，尚可待乎哉？</p>
<p>忆庚申（1860）、辛酉（1861）岁，族咸以此相属，岩心是之而未敢任。丁卯（1867）秋，岩叨祖泽，登贤书，族益以此相推。岩以北上辞。明年秋分，各房因岩已南旋，益踊跃相请。岩又有陕西之役，不得已于束装前一日，集房众，属以汇集亲供，而时邮寄以催之。己巳（1869）归自长安，询及一切，则仍散而无纪也。爰承族众命，延请书卿兄于家，率子侄辈探讨无遗。其体例，则函商虹叔、范兄，而书卿兄总其成也；其亲供，则分派远近房长，而怀德叔肩其事也；其集费，则各房捐助，而本立叔司其出入也。</p>
<p>是举也，踵前人规模，其稍未及检者，敬加斟酌，以成全美。虽不敢拟史与志，而信今传后，不逞臆说，不徇人情，则一也。前届续修，云门伯总纂，道南伯总修，均有序。先子清浦公跋数语，以先志颠末。岩于先辈无能为役，然矢公矢慎之心，起先辈于九原，必有可相质者。于其成也，颜曰“再续支谱”，以见谨叙本支，犹是前人之志。他日由本支以通之合族，尚不失前人规矩云。</p>
<p align="right">同治九年（1870）岁次庚午孟秋月穀旦，嗣孙拣选知县岩派名黼正（兰庄氏）敬撰。</p>
<p align="right">本文摘自《傅氏宁乡道林支谱》</p>]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>警箴先生墓志铭</title>
    <url>/posts/9694e546.html</url>
    <content><![CDATA[<p>君姓傅氏，讳克钦，派名调仁，字警箴。先世由赣占籍宁乡。祖体正，妣黄。兄弟六人，君其长也。<span id="more"></span></p>
<p>君性好学，外朴内慧。闻读书声，辄趋听之。虽困于贫，痛自奋励，尤酷嗜诗，缒幽凿险，出手成名，居然郊岛。</p>
<p>壮岁友教，成就甚多。幕游四方，清廉不苟。赞助慈善，孝友雍雍。医术兼精，允宜上寿。</p>
<p>邦家殄瘁，贞士促亡。竟于中华民国十五年（1926）古丙寅十月十六日，染虎列拉，暴卒于长沙学舍。学生哀泣，如丧所生。距生于辛巳（1881）二月二日，仅四十有五。</p>
<p>元配欧阳，继娶易氏名铭清。抚季弟次子厚元为后，才三岁耳。厝本邑四都十区可朝塘山，居元配左，巽向兼巳。</p>
<p>铭曰：哲学渊，玄之玄，君痛研，突无前。不假年，只自怜，天者颠，何问焉？</p>
<p align="right">同里易孔昭撰。</p>
<p align="right">本文摘自《傅氏宁乡道林支谱》</p>]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>谔侯公旧叙</title>
    <url>/posts/f4b86d77.html</url>
    <content><![CDATA[<p>噫嘻！余族之无后者何多也！无后而坟墓有不可知者矣。累累荒冢，畴是清明祭扫之人？莽莽平原，莫辨当日归藏之地。<span id="more"></span>盖既无碑碣可寻，更乏丘山可指，无后之坟墓，岂不诚可哀哉！</p>
<p>先兄理堂念之，兼之天下多故，急欲续修家乘。尝于支祠祭祀后，与族商议，约各造亲供集事。虽族栗卿、荃邻诸叔与肖廉诸弟均有同志，栗叔尤有更定始祖之意，兄亦韪之。而各房之送亲供者，除白沙洲、湘阴两房外，历数年无至者。</p>
<p>辛丑（1901）冬，先兄病，犹常以谱事未成为憾。明年春，兄没。栗叔挽词有云：“族事亦云多，惟君素肯仔肩。即今家乘待修，曾于鄙见深相信。”盖纪实也。</p>
<p>今兄没又三年矣，世事日非，而谱牒之不成如故。倘更听其迁延，不将终成画饼乎？爰商之族中长辈，亦欣然首肯，遂遣小子桐封与从弟警箴为之行修。于是各房之亲供始稍稍来矣。</p>
<p>第桐、警两人以馆羁身，而亲供犹有不至者，有至而不明者。栗叔复自行查访，历数月而规模立焉。然无后之坟墓终多不知也。于是复命小子随明卿叔访求之，又有所得。而全无稽考者，固无如何也。</p>
<p>设使蚤修数年，老成之存者犹多数人，则坟墓之失考，尚不至若是其多也。噫嘻！悲哉！</p>
<p>鋆也多病，不能于谱局襄事，惟窃幸仗先人之灵，成先兄之志。举凡人才之蔚起，后嗣之奋兴，俱于谱得大观焉，是又足转悲为喜者尔。</p>
<p>谱既成，因略述数言，以志其颠末如此。</p>
<p align="right">大清光绪三十年（1904）甲辰岁孟冬月中浣之吉日，嗣孙调鋆（谔侯氏）敬撰。</p>
<p align="right">本文摘自《傅氏宁乡道林支谱》</p>]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>友彬公另立专祠序</title>
    <url>/posts/e368e28a.html</url>
    <content><![CDATA[<p>《礼·祭法》曰：“有虞氏祖颛顼而宗尧，夏后氏祖颛顼而宗禹，殷人祖契而宗汤，周人祖文王而宗武王。”<span id="more"></span>是祖可共，而宗可分，原祭法也。</p>
<p>我支祖友彬公，系复圣六十四派孙，始迁祖子高公之玄孙。先是，高公由赣迁湘，再传至光宗公，生子四，有后者惟贵华、贵贤两公。自本县关塘徙今枫林。华公子五，有后者两：一为震公，生友铭、友泰两公；一为兴公，生我祖友彬公。贤公子一，曰荣公，生友广公。是为枫林颜氏四支。</p>
<p>惟是子孙繁衍，寖成族大丁多，未免支分派别。同属高公一脉流传，每逢春禴冬烝，公祭高公之外，另建祠私祀支宗者，比比皆是，各亲其亲也。</p>
<p>我友彬公与友泰公，原在颜家冲新塘湾合祠祭享，多历年所。嗣以泰公房另建祠宇于下湾，我房亦拟另建支祠专祀。经两房协议，划定公产内地名颜家冲新屋，作我支祖墓庐，并分得祀田十亩，照契管理。外，双方另立遵管证，载明墓庐前后围山共两只，除颜淑媛坟茔丈禁外，概归我房蓄禁管理。</p>
<p>从此奠定鸿基，长垂世业。洋洋在上，灵爽式凭。我祖我宗，神其妥矣。若子若孙，继继绳绳，当思创业难，守成亦不易，承先启后，作肖子贤孙，共荐馨香于万代，永垂勿替焉。是为序。</p>
<p align="right">中华民国三十七年（1948）岁次戊子穀旦，友彬公房裔协和、鸿章、泽霖等同志。</p>
<p align="right">本文摘自《沩宁枫林彦氏二修支谱》</p>]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>友泰公新祠图志</title>
    <url>/posts/6de85b78.html</url>
    <content><![CDATA[<p>颜氏聚处枫林，庐墓相依，祠宇林立。我友泰公，原与友彬公房合祠修祀，于新塘湾，历有年所。迨民国丙子（1936）仲春禴祭，少长咸集，佥谓祠宇湫隘，不足以展诚敬。<span id="more"></span>由是两房协议分拆，各建专祠。</p>
<p>我房另就下湾老屋基址，鸠工庀材，阅时一载，新建友泰公专祠一所。从此奠定鸿基。虽不敢侈言山木之美，而云礽萃聚，可以庆堂构之新辉。列祖列宗，永远式凭；若子若孙，承绳罔替。</p>
<p align="right">本文摘自《沩宁枫林彦氏二修支谱》</p>]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>支祖友泰公祠堂记</title>
    <url>/posts/58d1a3e2.html</url>
    <content><![CDATA[<p>我支祖友泰公，随始迁祖子高公由赣迁湘，初居宁乡关塘，继迁枫林。勤俭起家，子孙繁衍。后世追思先德，就庄宅新塘湾立祠，龛主以祀之，多历年所。<span id="more"></span></p>
<p>嗣以该祠狭隘，每届春秋祭祀，子孙群集，跄跄跻跻，深感不足以展诚敬。遂以祠产余资，另就邻近下湾陆续收购庄基，拆卸重建。由嗣孙鸿卿与维秋、光朝、定华、秉钧、石峰诸公筹维共策，鸠工庀材，乃于民国二十五年（1936）双十节奠基。阅时一载，始获竣工。</p>
<p>伫看门闾高大，堂构一新。从兹春禴冬烝，云礽萃聚，于以瞻祠宇之崇隆，人文之蔚起。斯可以光于前而裕于后矣。因撮崖略，载诸家乘，以示后之来者。且为之铭曰：昭穆列祖，本支百世。枫林弈衍，云礽绍继。相地建祠，明禋共祭。堂构新辉，陋巷旧砌。蔚起人文，绵延勿替。</p>
<p align="right">中华民国三十七年（1948）戊子季夏月穀旦，八十二派孙昌坎成之谨识。</p>
<p align="right">本文摘自《沩宁枫林彦氏二修支谱》</p>]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>启贤公祠堂记</title>
    <url>/posts/307f6381.html</url>
    <content><![CDATA[<p>道林麟峰乡有兵马冲，距邑志所载蒋兵部成德塘故宅两里，传为前元我一派祖兵部公屯兵马处。清嘉、道间，我祖启贤公偕祖妣陈太君，以仁厚勤俭起家，迭置腴产。<span id="more"></span>先于嘉庆己卯（1819），创置是业。同治辛未（1871），先考芳墀公与诸从子析居，关批存作公祀产。光绪乙巳（1905），公派下三房后裔，因庄屋基址湫隘，迁建今地。后枕高阜，前拥平冈，左右水净砂明，佥称爽垲。造草屋一进，中立主龛，额其门曰“启贤公飨堂”，且易兵马地名为“金马”，冀子孙迈迹自身，得揖让进退于金马、石渠之署，意甚善也。</p>
<p>越明年丙午（1906）春，诹吉奉公考妣神主入祀，并祔祀三房分房各考妣神主。议定岁以暮春晴日，挂扫亲属坟茔，日午遵礼祭奠。民国癸丑（1913），因莠民放火焚掠，草屋多受害者，易以陶瓦，焕然一新。乙卯（1915）冬，改葬公于本区文士冲屋后山，先考芳墀公祔其右，修墓树碑碣、望柱。旋接置族义臣业为墓田，三房书永禁进葬合约，以绝争端。</p>
<p>兹详叙始末，刊入十修家乘，以谂后人。尚其只承先人仁厚之泽，勤慎管公，俾田租岁有加增，祠墓时为修饰。且训子孙读书稽古，俟异日兵马不扰、科举复行，得以发名成业，入承明金马著作之廷，润色鸿业。不惟祖祀从此永延，即兵部公赫奕之声灵，亦藉以不坠。是则曦等之所厚望也夫。</p>
<p align="right">孙本曦、昀敬撰，偕三房后裔同刊。</p>
<p align="right">本文摘自《宁乡道林蒋氏十修谱》</p>]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
  <entry>
    <title>道林祠堂记</title>
    <url>/posts/c3c6b1cd.html</url>
    <content><![CDATA[<p>余族散处长、浏、潭、阴，支派繁衍。至文耀公，始自阴分支，迁居于宁，已历五派。乾隆间，曾合四邑，置屋于省垣之东长街，议建公祠，不果。<span id="more"></span>余每欲卒成之，而未逮也。</p>
<p>甲子（1804）春，东成侄以渠先君遗命，欲立支祠。请因林市刘姓屋召售，急图之，可以集事。余心韪其言，但以公祠未成，未敢遽议及此。继而堂弟广渊又请：“先建支祠以祀支祖，然后从事公祠以祀初祖。由近及远，料亦祖宗所心许者。”余犹虑费之无所稽也。</p>
<p>适余清明至阴扫怀松公墓毕，候季衡叔父，禀商此事。计藿薮冲文耀公墓木已被虫伤，可变卖以供祠费，更谋于族之殷实者，不难立办。叔鼓掌称善。余归，集各房合议，无不乐从捐助。未越月，约得千金。遂购刘屋，价四百七十金，酬中投税及一切耗费外，约余数百金。爰命匠氏，尅期蒇事。更其门楼，壮观瞻也；崇其寝室，妥先灵也；狭獈宽敞之，序伦次也；樸陋者华饰之，昭诚敬也。垣墉圮者，饬而固之；材木腐者，易而坚之；重覆之、黝之、垩之、甃之。钟鼓祭器之属，庖湢寝处之所，无不粗备焉。</p>
<p>自甲子（1804）季秋经始，至乙丑（1805）仲春落成，计费千四百余金。是役也，倡议募捐，则东成为之始；经营规画、董功课成，广渊独任其事。鸠工庇材，于一与有劳焉。余董斯役，仅司出入之数，踰数月而坐享成功，初不图易易若斯。是岁十月，族朝英亦毅然倡修，将四邑公祠告竣。族有归功于余之引导者，皆然。族众同心，藉先人之灵以有此也，余敢尸厥功乎？</p>
<p>祠既成，谨志其颠末，以谂来者。其支用及捐项数目，并刊于左。其祭田，则豁庵、天吉、遥万三房原存有赤墈头墓田十二亩，捐入祠中，永供祭祀。其文先公之裔，捐银五两，奉主入祠，该房未有祭田，每年自备祭费与祭，是可嘉也，例得祔祭。</p>
<p align="right">嘉庆十年（1805）乙丑仲春穀旦，嗣孙岩贤谨志。</p>
<p align="right">本文摘自《傅氏宁乡道林支谱》</p>]]></content>
      <categories>
        <category>族谱摘录</category>
      </categories>
      <tags>
        <tag>姓氏族谱</tag>
        <tag>家族历史</tag>
        <tag>传承记录</tag>
      </tags>
  </entry>
</search>
