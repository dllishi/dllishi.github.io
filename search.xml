<?xml version="1.0" encoding="utf-8"?>
<search>
  <entry>
    <title>民国《宁乡县志》中的道林</title>
    <url>/posts/c1e134ff.html</url>
    <content><![CDATA[<p>道林北距县治七十里，本谢英读书处，故名。或曰：“道林，英自号也。”前志称有古书楼在道林市，前元国史大夫蒋彦明藏书处，久圮。社山有三芝别墅，清季副贡黄培英与湘潭郭处士承鎤等结道林文社于此，讲习古学。<span id="more"></span></p>
<p>黄培英辑《道林八景诗序》云：“吾黄氏世居道林。道林者，以宋谢处士英得名。有道之闾，山川佳胜，好事者绘为八景，而各系以诗，盖讬始于吾六世族祖龙桥学正日赞。先曾王父及曾叔王父笏山先生昆季联咏，亦间及之，或属题课先王父昆季，和之者杨教谕书田经培、刘启事书舫愔、周进士荔腴含万、杨童子德瞻纶高。其诗多散佚无完卷，独教谕诗以启事帛书，故获全十二。曾祖盖尝裒为一集，按其词，玩其意，大抵生当盛世，地方无事，相与寻幽览胜，会饮酣吟，摅写风情，无他顾虑。独先曾王父华萼残篇，若忧远而思深者。先曾王父感通商之变，忧伏莽之戎，至著策，乞府教授上大史代奏，卒以狂斥。居尝郁郁。笏山先生亦隐于碁，放浪沈默，皆用韬晦，诗固不必传也。既而粤兵蹂躏，烽烟四警，老成凋落，词客无灵，而道林诗社遂辍响矣。</p>
<p>夫道林虽僻，亦要区也。自其西北距县治百里，而西南百里达湘乡县治，东南六十里达湘潭县治，东行七十里渡湘达省治，周旷数百里，古不设官司。而自宝庆达省道湘乡，自常德达湘潭道宁乡，皆以道林为间道。道林东十里烧汤河，为宁、潭、善化三县牙错之地。道林北十余里界善化，曰枫林，又北曰桐木，是为潭、宁通道，而自宁达省间道横出焉。道林东南十里界湘潭，曰林塘，又南曰长林，曰龙舍桥，则自湘乡达省间道岐出焉。其水曰靳江，下流汇烧汤、曲潭诸港入湘。沂流而西，则委蛇万山崄巘之间，而源于湘乡之万岁塘，所谓瓦官水也。而其山东北界以大雾黄茅之阻，东南尽以栲木红冠之峻，盗贼之所出没，捕缉之所难竟。道林居间，邻县殴以为壑，故尤好为难治。呜呼！深山大泽，实生龙蛇。盛则衣冠文物之区，衰则藏疾纳污之薮，亦视乡耆里老表率得入与否耳。</p>
<p>吾故尝曰：“道林兴废之关，视吾黄之隆替。而吾黄隆替之迹，讵诗歌之响寂云尔哉？”往者明季流贼破长沙，蹑三藩如永，囚巡按刘忠毅公，复下衡湘。左良玉南上长沙有备，贼谋走常德入蜀。先九世祖讳锦侦知之，约里豪团乡兵，伺潭、宁界，将狙击夺巡按。湘潭团长唐得益之属从之。既湘潭县令款贼，贼至龙舍桥，愤义兵始惨戮，因乡导左右袭击，而宁乡奸掾黎光烈诱执县令邱公，密送款道林。贼遂尽缚诸豪，歼邱公，胁巡按，仍不屈，至宗师庙，诸豪同磔焉。潭、宁士民殉巡按难者，先九世祖其首也。谋虽不成，而振厉士气，遮遏要害，螳臂一呼，已褫贼魄，偏隅之阻，遂成岩险矣。</p>
<p>咸丰纪元，大难遂作。先王父禀命笏山先生，相地道林北偏曰荷芙洞，道里适中，四塞险固，议筑堡坚壁清野，而募练乡兵，分扼诸隘，静足制土匪之命，动足遏资湘之冲。议既定，而里豪守财虏，重弃财与贫人共堡，议卒辍。团勇亦草创。时金田破湘潭，果出黄龙港，走间道，会塔忠武军适从间道距击，大破之，道林解严。土匪或应募，或从逆，亦忙空矣。先王父遂倡建祠道林，祀刘、邱两公及谢处士，鼓激节义。祠垂成而卒，笏山先生亦卒。先王父厄一矜，无繇建树于世，然道林与节义二字，自此始盛矣。</p>
<p>自是而后，大乱铲削，散伍归农，乡人起家多徭军坊，又值舶市大通，競尚奢靡，四民浮慕，不安土著。闾阎小子谭笑封侯，而出无召募，耕无旷土，物震地大，游惰者众，时有不靖。士无实学，乡举犹盛，文武矜耀军功者流，世变民瘼，澹不动念，或恣骄悍，缪盩是非，风气益坏，农储益匮，劫夺大盗纷然四起，岂不哀哉？而吾黄苶然日疲不振。鲰生硁硁，慨念前徽，性刚才拙，为世大诟，感时抚事，曾益惋伤。俯仰八景，怆然涕下。尤惧后之视今，更悲于今之视昔。嘻嘻然燕雀处堂，以诗鸣豫，将不可复得。然则昔人诸篇什，虽其胸次静躁不同，大小有间，要以并存之，考见盛衰升降之运，岂可弃乎？</p>
<p>八景曰：麟石嘘云，纪贤墓也；狮峰吼水，蹲麓山也；凤岭朝阳，枕后冈也；龙桥跃浪，横下港也；曲江迎月，映前川也；山峡鸣泉，别支流也；神殿撑梧，志官廨也；古楼舞鹊，吊荒芜也。山川图画，了如指掌。自我谕之，彼赋诗者，亦关于兵家形势之不可忽焉。</p>
<p align="right">本文摘自民国《宁乡县志》，综合“豆包、元宝、千问、文心”断句。</p>]]></content>
      <categories>
        <category>文献摘录</category>
      </categories>
      <tags>
        <tag>地域文化</tag>
        <tag>历史遗存</tag>
        <tag>人文荟萃</tag>
      </tags>
  </entry>
</search>
