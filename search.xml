<?xml version="1.0" encoding="utf-8"?>
<search>
  <entry>
    <title>黄铎</title>
    <url>/posts/73fa6f51.html</url>
    <content><![CDATA[<p>黄铎，字常治，双观黄氏。明季避乱山谷间，拾遗金不取，仍藏故处。遇贼兵，断其一臂，既绝复苏，持其断体而归，什袭藏之，命没后纳于棺。<span id="more"></span></p>
<p>兄锦及子文法，仗义骂贼死。文法子光瓒，年未晬，铎抚之甚笃。仲兄鐤亦没于贼，遗一女，适藩王府诸生汪宗子。叔兄钟死于虎，铎黑夜张空拳，夺尸虎口。鐤子文滋，出抚于外。</p>
<p>乱平，铎招汪生携女来，予以中人之产；又还文滋，视如己子，昏娶毕，畀以膏腴业。乡党以为义，奉为更老。以本都地多水乡，率士民白当事，得均粮为下则，至今人食其惠。</p>
<p>姜𦯉撰家传，附黄培英书六世从祖铎传后云：“文滋母何氏，顺治二年（1645）卒。卒时文滋已冠，父钟尚在，出抚何也？闻之故老：明季一岁三征，愚民愁苦，逃亡无所往，则罄田亩，书劵置人堂上，惟恐人勿受，受之则拜谢去。而明人布衣许言事，优礼诸生，权足抗官吏。黄氏起宦籍，累叶胶庠，卵翼乡愚夥矣。而何氏遂以一妇人，受人田数十顷，卒资以起义。今四都三区石门楼等处，乃其故居云。然则文滋之出也，将母殉难之后，家运已惨，秦法犹苛，畏苦烦重，姑为规避丁役计乎？”</p>
<p align="right">本文摘自民国《宁乡县志》，综合豆包、元宝、文心断句。</p>]]></content>
      <categories>
        <category>人物春秋</category>
      </categories>
      <tags>
        <tag>历史名人</tag>
        <tag>人文荟萃</tag>
        <tag>生平事迹</tag>
      </tags>
  </entry>
  <entry>
    <title>黄锦</title>
    <url>/posts/90e516c.html</url>
    <content><![CDATA[<p>黄锦，字灿之，英勇仗义。崇祯癸未（1643）秋，张献忠执巡按刘熙祚至道林，锦率乡人耍于市，谋脱熙祚，被执。贼杀熙祚于宗师庙，并胁士民屈服。<span id="more"></span>锦叱声如雷，贼怒杀之，年五十三。乡人私谥曰“忠节”。后熙祚祀于嵩祝庵，知县王余英以锦主祔。咸丰时，七世孙懋寅建节义祠于道林，锦亦祔祀。</p>
<p>子文法，字宜先，年十三补县学生。方锦谋起义，文法请从，锦戒之曰：“予此行死生莫卜，汝携两弟匿山谷中，留我宗祀。”文法佯诺之，潜随行。贼执锦，文法号呼曰：“勿杀我父，愿以身代！”且哭且骂，并遇害。弟文澜、文治敛其骨而葬之。文澜诸生，痛父兄之变，亦以忧伤没。</p>
<p>文法子光瓒，字舄采，亦诸生。锦弟鐤，字玉铉，传闻与兄同死难。姜𦯉撰家传，旧志，通志，黄培英书《黄孝子传》后云：“培英闻诸父老，忠节君仲弟鐤，字玉铉，盖从忠节死。尝谒墓碣，题‘明忠节显祖黄公灿之墓’，旁题‘弟玉铉附右’，末题‘孙光瓒立碑’。光瓒，培英第九世祖，即君之子也。”</p>
<p>忠节君葬地陡绝，而兄弟同穴，其同死或然。碣文盖以“忠节”字统表之尔，而谱亦不著玉铉君没年月日，因并论及之。</p>
<p align="right">本文摘自民国《宁乡县志》，综合豆包、元宝、文心断句。</p>]]></content>
      <categories>
        <category>人物春秋</category>
      </categories>
      <tags>
        <tag>历史名人</tag>
        <tag>人文荟萃</tag>
        <tag>生平事迹</tag>
      </tags>
  </entry>
  <entry>
    <title>蒋彦明</title>
    <url>/posts/587a38b3.html</url>
    <content><![CDATA[<p>蒋彦明，字光甫，汉大司马琬之裔，宋县令文炳十七世孙。元顺帝至正二年（1342）〔壬午〕，拜住、陈祖仁榜进士。<span id="more"></span>初官吴江县尹，以廉能名，累官至中书省兵部尚书。元制，六部属中书省，尚书正三品。旧志云“擢签书兼国史大夫”，查签书官名，未见历代实官及阶官又皆无国史大夫之名。帝更其名曰“国宝”，赐马三百匹，养马田三千六百亩，居县南七十里成德塘，一作成德堂，子孙世守之。</p>
<p>传至明季，有蒋其庆，字仲亨。兄弟六，丧其五。时赋役苛暴，其庆独供差役，几毙于刑。各处田庐皆委弃，独守兵部旧宅不去。语人曰：“丧乱至此，吾非不能遁，特以不忍去耳。”病革，以腿伤遍示家人，创深见骨，举室哀哭。其庆曰：“此不足悲，愿世世子孙毋忘成德塘，死瞑目矣。”</p>
<p align="right">本文摘自民国《宁乡县志》，综合豆包、元宝、文心断句。</p>]]></content>
      <categories>
        <category>人物春秋</category>
      </categories>
      <tags>
        <tag>历史名人</tag>
        <tag>人文荟萃</tag>
        <tag>生平事迹</tag>
      </tags>
  </entry>
  <entry>
    <title>鲁涤平</title>
    <url>/posts/9ffb7d77.html</url>
    <content><![CDATA[<p>鲁涤平，字咏安，麟峰乡人。清末毕业湖南兵目学堂，充新军四十九标队官。鼎革后，以功历擢团长。护法之役，随粤军由湘下岳州，事败，率师返。<span id="more"></span>九年（1920），复大举攻湘，涤平任左路指挥，升任第二师师长。护宪军兴，守中立，姜畲议和不遂，仍返粤。旋任讨贼军湘军第二军军长，兼湘军总指挥。</p>
<p>十五年（1926），两次北伐，为左翼指挥，率部由韶关入湘，转战赣、闽、浙、皖、苏诸省，进兵金陵，旋返武汉，定鄂西。十七年（1928），任湖南省政府主席，兼湖南清乡督办，节用裕民，库有余积，湘人颂之。十八年（1929），军队缩编，兼任第十八师师长。</p>
<p>时武汉政治分会与中央稍龃龉，涤平率部入赣，任江西省政府主席，兼讨逆军第五军军长。嗣调任武汉卫戍司令，十二月，调任浙江省政府主席。于整理土地、兴办保甲、严禁烟毒诸政，尤尽力。会大旱，邻封匪股逼近，涤平筹振救，恒澈夜不息，以积劳致疾。特任为军事参议院副院长，俾资休养。无何，卒于位，年四十八。国民政府予优恤，事迹宣付史馆，并予公葬。</p>
<p align="right">本文摘自民国《宁乡县志》，综合豆包、元宝、文心断句。</p>]]></content>
      <categories>
        <category>人物春秋</category>
      </categories>
      <tags>
        <tag>历史名人</tag>
        <tag>人文荟萃</tag>
        <tag>生平事迹</tag>
      </tags>
  </entry>
  <entry>
    <title>陶森甲</title>
    <url>/posts/c537de2a.html</url>
    <content><![CDATA[<p>陶森甲，字矩林，世居四都。父美韺，业农，以森甲聪颖，罄家赀延师教读。清光绪丙子（1876），中乡试副贡。<span id="more"></span>从周提督达武征黔苗，至京，入赀为内阁中书。刘锦棠巡抚新疆，招往司记室，会有忌者，遂辞去。中法之役，佐左宗棠军防闽疆，复随洪钧赴欧洲俄、德、奥诸国，考察政治。归国后，以道员分发广西，加二品衔，赏花翎。寻改归江苏候补。</p>
<p>总督刘坤一知其才，委赴日本参检阅军队，复檄办武备学堂及五河厘务。庚子（1900）义和团之乱，天下岌岌，坤一将合东南各省与外国人订约保全商务，时论疑之，森甲力赞其可，遂衔命诣沪，上说各国领事，定东南保护约款。旋署常镇道，改寿春镇总兵。以捐助河工银两，山东巡抚周馥奏请锡三代一品封。</p>
<p>民国初，当道以森甲知兵，任为辰沅永靖观察使，旋以疾归，卒于家，年六十。子煦，字涵宇，入赀以道员分江苏，涖补，加花翎二品衔。</p>
<p align="right">本文摘自民国《宁乡县志》，综合豆包、元宝、文心断句。</p>]]></content>
      <categories>
        <category>人物春秋</category>
      </categories>
      <tags>
        <tag>历史名人</tag>
        <tag>人文荟萃</tag>
        <tag>生平事迹</tag>
      </tags>
  </entry>
  <entry>
    <title>傅绍岩</title>
    <url>/posts/f82d2e1c.html</url>
    <content><![CDATA[<p>傅绍岩，字梅根，晚号沩陀，四都道林人。少从兄寿萱学，泛览博涉，尤肆力于史。光绪癸巳（1893），援例入监，应乡试，已中式矣，以誊录误涂墨卷见摒。<span id="more"></span></p>
<p>乙未（1895）、丙申（1896）间，湘抚陈宝箴大兴矿务，委绍岩采锑益阳板溪，皆见癸亥（1923）自述诗注。丁酉（1897），游金陵，淮扬道李维翰延司榷务，旋阅卷海州。州连岁水灾，任振者散放不时，大吏以河工代赈，而承事者玩不恤民。乃陈书江督刘坤一，立下谕督责之，且以其书张厅壁，示属吏，而书其后曰：“傅某未登仕版，而留心民社如此，当以为法也。”保知县，需次江苏，纳赀晋知府。然绍岩性疏落，不屑簿书，尤轻财好客。</p>
<p>甲辰（1904）还湘中，时湖南矿砂销洋商，于汉口设转运局，当事檄绍岩主之。在事六年，务以诚信接洋商。庚戌（1910）夏入都，东三省总督赵尔巽电召赴辽，将有所畀用，会国变还里，莫名一钱。所经营本乡青溪煤矿复折阅，居长沙，恃借贷鬻文为活，而好客不哀，屡不能举火，客始散，稍有入，客复至，旁观非之，绍岩顾恬然也。书法华贵中含古意，散文澄澈无纤尘，熟同、光、宣三朝时事，而诗尤工，忧时望治之念，一发于诗。尝拟杜甫《诸将》至数十首，详注二十年来军阀政客离合治乱之故，见者推为今之诗史。</p>
<p>县人程颂万、邵阳曾廉、义宁陈三立皆久交，或婚媾，咸重其诗。三立称为“气骨坚苍，机趣洋溢，不烦绳削而自合”。南海潘飞声<sub>（兰史）</sub>以为“澹远逸雅，无趋奇务诡之习”。诗文及他著述均未刊，惟癸酉劳山、匡庐诸诗，印为别集，非其至者。有《答十发翁》云：“老至情亲甚昔时，喧中定力几人师。黄书遐寄畴能测，蛮触当前了不知。千古论衡归卓识，一篇王命析群疑。成连海上遥相待，灵麓他年是后期。”《六和塔观钱塘江》云：“鼋鼉出没一隅深，浩瀚波涛自古今。故国偏安终寂寞，之江霸业久销沈。三千犹说钱王弩，半壁难饶宋帝心。试倚浮屠望天末，西风铃铎欲沾襟。”《即事》云：“负手长歌天地秋，万人丛里看横流。泰山石陨天将坠，东海涛喧地欲浮。鲁叟不来尘土合，楚云长护萝魂愁。一橼我便栖桐柏，只恐狂且怒未休。”</p>
<p>绍岩虽文士，而制行淳笃，礼敬继寡嫂，收集堂昆弟贫乏者教养，群从皆数十年不衰。丁丑（1937）十一月卒，年七十一。子鲠伯，清才不禄。族弟亦舟，字济川，官四川遂宁、安岳、石泉、新都、营山、阆中、丰都知县。舟子錱，字潜庵，光绪己丑（1889）顺天乡试贡，署奉贤知县。父子皆寄寓湘潭。族子廷杰，字卓庵，幕游陕甘，以军功保知县，降署宁夏府经历、中卫县渠宁巡检，没于任。《东池诗别集》，《傅氏谱》。</p>
<p align="right">本文摘自民国《宁乡县志》，综合豆包、元宝、文心断句。</p>]]></content>
      <categories>
        <category>人物春秋</category>
      </categories>
      <tags>
        <tag>历史名人</tag>
        <tag>人文荟萃</tag>
        <tag>生平事迹</tag>
      </tags>
  </entry>
  <entry>
    <title>民国《宁乡县志》中的道林水道</title>
    <url>/posts/506e679e.html</url>
    <content><![CDATA[<p>黄坑水发源石栗山南观音阁，南流稍东四里至黄坑，或作横坑，又作衡丹。黄坑为黄氏本骥故里，其后善化唐氏鉴亦居焉。<span id="more"></span>水又东南出戚家桥四里，东有田心水发源周家湾，南行一里，东北收一溪，两里余，又南一里半，东收宋家坝水，长五里，合横坑水而南，稍西经山塘冲，届宗师庙，凡四里。又西南一里会石栗水。石栗水又南经三泉坝，坝中有三泉，大旱不竭，故名。出小湖桥，又东南经荫塘坝、好塘坝，又东南届港口，又东南凡十二里余入靳。</p>
<p>靳江又东半里，北有刁子塘水南行四里余入之。又东半里届新埠头，南有边山坝水入之。边山坝山水源有三：西源出六子塘，东北经王家屋场，西收庞家冲水，东收大官山水，北经乌龟山，西收书湖塘水，又东经高田墈、细石桥、益家大坝届边山大坝，长十里；中源出小宁乡丁凌塘，东北流经湘潭境一里，又北入宁境，经元沙塘，东收湘潭麻塘坳西流之水，又东收石柱山之水，又北行，东收古楼冲、南角塘水，西收孙家铺水，经长冲至桥上<sub>（地名）</sub>，东收乔头冲水。乔头冲水出自马山冲，经赵家冲南合大界岭水，北合洞冲水，又西经乔头冲至桥上来会。乔冲水既合，乃西北流经吉地坝，转而东北流，经历栗湾坝、益家大坝届边山坝，长十六里余；东源出大乳岭，西流，南收栲木岭、燕子岩水，北收高冲水，合而西流，经金牛桥、塘下<sub>（地名）</sub>，转北流经莘田湾、神山嘴、五谷堆、泉口坝届边山坝，长十里。三源既合，北流两里，由石山桥入靳。</p>
<p>以上为麟峰乡某君所笺，虽间与新图有出入，然极翔实，故特據以增入，以下至峡山口水亦同。又某君所笺凡十余条，皆极确当可采用，惟笺上未署名氏，无从书明，非敢掠美。</p>
<p>靳江会边山坝水，又东一里，东南有英家冲水、畔塘冲水，经湖塘北入之，长三里余。又东北经曾家埠，凡三里余届埠头桥之西南。有竹山坝水，源出小蕊岭<sub>（一作小庾岭）</sub>，下有秀士祠祀谢英，故其地曰秀士乡。北谷西收清水塘、葛根塘、曲水塘之水，东收世和塘、石竹塘、禄家祠之水，又西北经赤杨桥入之。</p>
<p>靳江又东又北出埠头桥不一里，西有纱帽山水合横湖塘水，东流经石壁垅约三里余入之。又北稍西届狮子山西一里，又折而东半里，又北抱麒麟山而西，凡一里半届道林市之东。西有峡山水，出青山岭，东流南收竹子冲水，北收牌楼塘、三字口坳之水，汇于荷叶坝，又东经峡山口，又东南出枫木桥，抱道林市而东入之，长十余里。同治志：峡水在县南九十里道林上峡山口山垣桥侧，水出山涧，沿桥畔小溪滴石上，作琴弦声，旱久不绝，流入黄丝坝，市人取醵酿曲酒，色香味俱佳。</p>
<p>靳江在宁之船埠凡五：双江口、大屯营、江湾、道林、石滩河。石滩河即烧汤河，统名道林埠。靳江又东北流一里届龙口桥，北有石坝寺水自天子岭南流，又东南长六里入之。又东迤北抱袋子岭而南两里余，南有便河里水长两里入之。又东北五里，北有桃花洞水入之。桃花洞水出自黄茅大岭南麓之石屋冲，南行三里，循善山岭东转，东南出康宁桥届石门楼六里，又南又东南经桃花洞三里，又稍北而东，又南出五子桥入靳，长约四里。</p>
<p>靳江又东不一里，有乌石水入之。乌石水发源野猫殿，西南行一里，又南经乌石两里，又东南经苏光约五里，东北有尹家垅水南行，西合八里冲水，西南经蒋家坝来会，约五里，又东南经泉冲湾出木瓜港，凡五里余西入靳。靳江又南半里，折而东南与湘潭为界，约一里而宁境尽，东出为烧汤河，又道湘潭、长沙凡六十余里入湘，是为靳江河口。靳江在宁曲折二百余里，文物蔚茂，埒于乌江、平水，铅堑之士、乔木之家所在而有。</p>
<p align="right">本文摘自民国《宁乡县志》，综合豆包、元宝、文心断句。</p>]]></content>
      <categories>
        <category>文献摘录</category>
      </categories>
      <tags>
        <tag>人文荟萃</tag>
        <tag>地域文化</tag>
        <tag>历史遗存</tag>
      </tags>
  </entry>
  <entry>
    <title>民国《宁乡县志》中的道林山脉</title>
    <url>/posts/5d93abba.html</url>
    <content><![CDATA[<p>黄茅大岭，东西绵亘十余里，巅有巨石，尖耸数十丈，俗呼鹰嘴岭。东有瀑布悬流，约两丈许，下汇为石潭。潭口乱石甚多，泉穿织其中，撞声如吼，奔流人字冲。<span id="more"></span>岭北为长沙古善化地，岭南岐出十余支，皆行于靳水北。石栗山山脉骈而南，其间之水南入黄龙坝，惟西支甚短，行三四里为铁铺岭而尽。东支则南为观音阁山、为月形山。观音阁山之水南流为黄坑水，出戚家桥，经宗师庙，西入石栗水。石栗脉又经金赤塘，断续而南，为牛车盘、为六亩冲诸山。西有栗水，又分两支骈行，尽于和尚桥、宗师庙，庙后有湖南巡按御史刘熙祚墓。</p>
<p>黄茅岭山脉又南下分数支，自西而东，其间有枫林冲、有猴恋洞、有山东港、有红沙塘、有人字冲，东西凡十里，皆在戚家桥水东、石屋冲水之西。枫林冲南曰黄坑岭，东曰田心。黄坑黄氏道恩、遇隆父子进士。湘南、本骐、本骥父子擅才名，敦孝弟，妇女皆工吟咏。本骥尤博雅，擅考订，然其后遂微。本骥宅在宝功塘，今数易主矣。</p>
<p>释本照靳江书屋《怀石橹阳台梦》词云：“流光屈指今余几，昏昏头白残灯裹。纸窗风裂，乍孤眠，听谯楼更起。蕉阴题字处，曾记曲栏同倚。关山今夜月华阴，可惜人千里。”石橹，湘南号。又本骐《三十六湾草庐稿·靳江志感》云：“烟林漠漠雁来初，旧宅犹题太史居。到眼云山终未改，举头风月竟何如？空吹藜火传鸾掖，省觅芸香检蠹书。江上秋容助萧瑟，一番临眺一怆予。”所谓靳江书屋，似不在黄坑，黄坑去靳江南十余里，太史指遇隆。此殆其老屋，湘南犹久居之，见《大沩山房诗集》，然询于人，无知者。黄坑一作横坑，一曰衡丹。</p>
<p>岭下有清故太常寺卿、江宁布政使、谥确慎、善化唐鉴故宅。鉴父陕西布政使仲冕与湘南交笃，及鉴自钟山书院归，遂卜居于此，墓在宅后。善山岭者，黄茅岭之正脉。又西南为石屋山，又西为青山岭、为黄柏洞。又南为椅子山，又南循石板水之东蜿蜒，而尽于新埠头之西。又自椅子山而东南行刁子塘水与靳江之间，乃东出道林市，南为麒麟山。凡三峰，纯黑石，高十余丈，遥望如火初燃，黑焰滕涌，与靳南岸狮子山相对，形家命为道林水口山势。又南为石璧田。初有石可鉴行人，后农夫以旁田苗秀不实，良由石照使然，聚草焚之，遂不辨景。山边有宋处士谢英墓。其自青山岭东经后山冲、火烧塘，而东南为麻子岭，又南为社山。火烧塘诗人傅绍岩宅在焉。</p>
<p>又自天子岭而东行桃洞水西、石坝寺水之东，为人熊山、为阳山圫，又分数支，南尽靳江北岸。黄茅大岭之东为发脉岭，岭南为石屋冲，冲水南流，即桃花洞水入靳。山自石屋冲东南又越荷塘，而南为苏光。刘有洪解祖归，授徒于此，学者称方石先生。行桃洞水与泉冲水之间，尽于燕子岭。发脉岭东两里为马颈坳，坳南为野猫殿，其水东南流，即泉冲水。自马颈坳东而南为牛尾岭，南下为报恩寺山，其西支尽于乌石岭，其东为伞铺坳。又南为邓家山，又东为八里冲山，南尽于蒋家坝水与泉冲水之会。自牛尾岭经靳江塘而东为枫林坳，又南为尹家垅，垅水西南流为蒋家坝。垅东为曾家湾、草塘左右之山及南湖塘之山，又南张家岭，又南仙女庙，又南为夏家冲，险居冲诸山而尽，北界于湘潭，是为石栗水东、靳水北、黄茅岭南之山脉，东西十八里，南北袤二十七里。靳北文学武功，近百余年尤灿烂，足与乌江平水流域相埒，而交通则夙于湘潭为密。</p>
<p>蜈蚣大岭出宁境，行湘潭境七里，又入宁地，曰小吟团。长广皆里余，四面界潭境，中有丁凌塘。元季寇乱，生员丁九如、凌之任共结寨自守，故名丁凌，又名丁凌寨。自小吟团出，又行潭境里余，北入宁为雨坛岭。又西而北为夫子塘、王家星场和佳堂诸山，又北为乌龟山。龟乌山西北为易家冲诸山，又东北为廖家巷诸山，又东北蜿蜒而尽于新埠头之西南。蜈蚣岭以东之水北入靳，为谭家坝、许家桥水；雨坛岭以北之水入靳，为边山坝水。其自雨坛岭正北行者，则黄泥塘、刘家巷左右诸山，东出者止于桥上，又北为美界山而尽，是为高露山东北行之脉。西自许家桥，东至桥上，广七里；而自丁凌塘，北抵靳南岸，长十五里。</p>
<p>罗仙脉自小吟团而东者，行湘潭麻塘不二里，北入宁为旗杆山，又北朱林塘山，山北尽于南湘园。罗仙脉自麻塘而东，迤于潭、宁之境，为谭家坳，又东北行潭境，转西北入宁境，为石柱山，一曰谢英台，相传英读书处也。台方高两丈余，腹有裂缝，广寸许。土人言以长线横过无阻，而上面撼之不动，顶平广数丈。台北为仁恤庵山。罗仙脉又行湘潭境东北迤，又西为大界岭。凡旗杆岭、谢英台、大界岭余脉，皆北尽于乔头冲水之南。其地古名秀士乡，以表异谢英也。其域长广皆五六里，有谢处士祠在清水塘，故四都四区安吉团。道光初，黄氏建宗祠于此，见有破神祠在侧，神像方袍岸巾，露坐颓垣瓦砾中，乃为重修神像。开其藏，见旧红笺题曰‘宋谢处士之藏，顺治四年（1647）三月日修。’遂书祠颜曰‘宋谢处士祠’。”见王开琸继志志余。</p>
<p>罗仙脉又行于潭境，入宁为兔子岭，西趋为洞冲左右之山，又西为乔头冲、北啖塘冲左右之山，北尽于马厂子。兔子岭北为燕子岩，岩西有莘田湾水，西北合于边山坝水入靳。自兔子岭而东北为栲木岭，西趋为金华山，又西为小蕊岭，又西为杨家大山，又西北为湖塘冲诸冲水，北入靳，又东北趋分数支而尽。有竹山坝水，北入靳，是为栲木岭、竹山坝水与莘田湾水中间之山脉，东西约七里，南北十里有奇。</p>
<p>罗山脉自栲木岭而北行湘潭境，西为石湖塘左右诸山，又东北迤为上豹子岭，西趋为李家冲诸山，又西北纵横交错为谢家塘、石竹塘诸山。谢家塘冲水东经荷叶坝入潭。又自谢家冲北青山湾、便河里、陈家湾左右诸山，其东北行者尽于黄泥塘之西、靳江之南，其稍西而北趋靳江者为袋子岭，其西趋靳江之曲者为狮子山。狮山麒麟相对，为道林水口山，是为狮子山、豹子岭间之山脉，南起石湖塘，北与西抵靳江，西南滨竹山坝水。东西八里，南北略同。罗仙峰山脉之入宁，凡十余支，而区域颇狭，与七星寨脉以一支入宁而经行广远者异。然其间以文行名者，自谢英以还，不绝也。</p>
<p align="right">本文摘自民国《宁乡县志》，综合豆包、元宝、文心断句。</p>]]></content>
      <categories>
        <category>文献摘录</category>
      </categories>
      <tags>
        <tag>人文荟萃</tag>
        <tag>地域文化</tag>
        <tag>历史遗存</tag>
      </tags>
  </entry>
  <entry>
    <title>民国《宁乡县志》中的道林</title>
    <url>/posts/c1e134ff.html</url>
    <content><![CDATA[<p>道林北距县治七十里，本谢英读书处，故名。或曰：“道林，英自号也。”前志称有古书楼在道林市，前元国史大夫蒋彦明藏书处，久圮。<span id="more"></span>社山有三芝别墅，清季副贡黄培英与湘潭郭处士承鎤等结道林文社于此，讲习古学。</p>
<p>黄培英辑《道林八景诗序》云：“吾黄氏世居道林。道林者，以宋谢处士英得名。有道之闾，山川佳胜，好事者绘为八景，而各系以诗，盖讬始于吾六世族祖龙桥学正日赞。先曾王父及曾叔王父笏山先生昆季联咏，亦间及之，或属题课先王父昆季，和之者杨教谕书田经培、刘启事书舫愔、周进士荔腴含万、杨童子德瞻纶高。其诗多散佚无完卷，独教谕诗以启事帛书，故获全十二。曾祖盖尝裒为一集，按其词，玩其意，大抵生当盛世，地方无事，相与寻幽览胜，会饮酣吟，摅写风情，无他顾虑。独先曾王父华萼残篇，若忧远而思深者。先曾王父感通商之变，忧伏莽之戎，至著策，乞府教授上大史代奏，卒以狂斥。居尝郁郁。笏山先生亦隐于碁，放浪沈默，皆用韬晦，诗固不必传也。既而粤兵蹂躏，烽烟四警，老成凋落，词客无灵，而道林诗社遂辍响矣。</p>
<p>夫道林虽僻，亦要区也。自其西北距县治百里，而西南百里达湘乡县治，东南六十里达湘潭县治，东行七十里渡湘达省治，周旷数百里，古不设官司。而自宝庆达省道湘乡，自常德达湘潭道宁乡，皆以道林为间道。道林东十里烧汤河，为宁、潭、善化三县牙错之地。道林北十余里界善化，曰枫林，又北曰桐木，是为潭、宁通道，而自宁达省间道横出焉。道林东南十里界湘潭，曰林塘，又南曰长林，曰龙舍桥，则自湘乡达省间道岐出焉。其水曰靳江，下流汇烧汤、曲潭诸港入湘。沂流而西，则委蛇万山崄巘之间，而源于湘乡之万岁塘，所谓瓦官水也。而其山东北界以大雾黄茅之阻，东南尽以栲木红冠之峻，盗贼之所出没，捕缉之所难竟。道林居间，邻县殴以为壑，故尤好为难治。呜呼！深山大泽，实生龙蛇。盛则衣冠文物之区，衰则藏疾纳污之薮，亦视乡耆里老表率得入与否耳。</p>
<p>吾故尝曰：“道林兴废之关，视吾黄之隆替。而吾黄隆替之迹，讵诗歌之响寂云尔哉？”往者明季流贼破长沙，蹑三藩如永，囚巡按刘忠毅公，复下衡湘。左良玉南上长沙有备，贼谋走常德入蜀。先九世祖讳锦侦知之，约里豪团乡兵，伺潭、宁界，将狙击夺巡按。湘潭团长唐得益之属从之。既湘潭县令款贼，贼至龙舍桥，愤义兵始惨戮，因乡导左右袭击，而宁乡奸掾黎光烈诱执县令邱公，密送款道林。贼遂尽缚诸豪，歼邱公，胁巡按，仍不屈，至宗师庙，诸豪同磔焉。潭、宁士民殉巡按难者，先九世祖其首也。谋虽不成，而振厉士气，遮遏要害，螳臂一呼，已褫贼魄，偏隅之阻，遂成岩险矣。</p>
<p>咸丰纪元，大难遂作。先王父禀命笏山先生，相地道林北偏曰荷芙洞，道里适中，四塞险固，议筑堡坚壁清野，而募练乡兵，分扼诸隘，静足制土匪之命，动足遏资湘之冲。议既定，而里豪守财虏，重弃财与贫人共堡，议卒辍。团勇亦草创。时金田破湘潭，果出黄龙港，走间道，会塔忠武军适从间道距击，大破之，道林解严。土匪或应募，或从逆，亦忙空矣。先王父遂倡建祠道林，祀刘、邱两公及谢处士，鼓激节义。祠垂成而卒，笏山先生亦卒。先王父厄一矜，无繇建树于世，然道林与节义二字，自此始盛矣。</p>
<p>自是而后，大乱铲削，散伍归农，乡人起家多徭军坊，又值舶市大通，競尚奢靡，四民浮慕，不安土著。闾阎小子谭笑封侯，而出无召募，耕无旷土，物震地大，游惰者众，时有不靖。士无实学，乡举犹盛，文武矜耀军功者流，世变民瘼，澹不动念，或恣骄悍，缪盩是非，风气益坏，农储益匮，劫夺大盗纷然四起，岂不哀哉？而吾黄苶然日疲不振。鲰生硁硁，慨念前徽，性刚才拙，为世大诟，感时抚事，曾益惋伤。俯仰八景，怆然涕下。尤惧后之视今，更悲于今之视昔。嘻嘻然燕雀处堂，以诗鸣豫，将不可复得。然则昔人诸篇什，虽其胸次静躁不同，大小有间，要以并存之，考见盛衰升降之运，岂可弃乎？</p>
<p>八景曰：麟石嘘云，纪贤墓也；狮峰吼水，蹲麓山也；凤岭朝阳，枕后冈也；龙桥跃浪，横下港也；曲江迎月，映前川也；山峡鸣泉，别支流也；神殿撑梧，志官廨也；古楼舞鹊，吊荒芜也。山川图画，了如指掌。自我谕之，彼赋诗者，亦关于兵家形势之不可忽焉。</p>
<p align="right">本文摘自民国《宁乡县志》，综合豆包、元宝、文心断句。</p>]]></content>
      <categories>
        <category>文献摘录</category>
      </categories>
      <tags>
        <tag>人文荟萃</tag>
        <tag>地域文化</tag>
        <tag>历史遗存</tag>
      </tags>
  </entry>
</search>
